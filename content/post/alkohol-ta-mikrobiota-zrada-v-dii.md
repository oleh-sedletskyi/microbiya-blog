---
introtext: <p><span>Про те, що алкоголь шкідливий для нашого здоров’я і не існує його безпечних доз – сподіваємося, що ви вже знаєте. Як і про те, що він підвищує ймовірність виникнення серцево-судинних хвороб, ожиріння, проблем з головою та деяких видів онкозахворювань. А як же наша мікробіота реагує на такий чинник? </span></p>
created: '2019-08-02'
title: Алкоголь та мікробіота
alias: alkohol-ta-mikrobiota-zrada-v-dii
date: 02 August 2019
images:
- '![](../images/alcohol500.jpg)'
keywords:
- алкоголь та мікробіота
- дисбіотичний стан
- стан хронічного запалення
- колоректальний рак
- ліпосахариди
- оцтовий альдегід
- бактеріальний рост в тонкому кишечнику
- метаболізм алкоголю
- уплив на кишковий бар'єр
- патогенні штами в кишківнику
description: 'Огляд впливу алкоголю на мікробіоту та кишковий бар''єр: як алкоголь діє як антибіотик, підвищує ліпополісахариди та ризик хронічного запалення, зокрема збільшуючи ризик колоректального раку.'
---

# Алкоголь та мікробіота

Алкоголь, який ми вживаємо, частково всмоктується в шлунку, решта його потрапляє далі у кишківник, де не лише всмоктується, але й також взаємодіє з нашою мікробіотою. І тут він **частково діє як антибіотик** , адже має протимікробну активність. Це викликає порушення мікробної рівноваги та **дисбіотичний стан** . Частина мікроорганізмів гине, а ті, що виявляються стійкішими, розпочинають бурхливий ріст. Тому **вживання алкоголю -- один із факторів надмірного бактеріального росту у тонкому кишківнику** . [При цьому](https://www.ncbi.nlm.nih.gov/pubmed/22241860) кількість бактероїдів зменшується, а протеобактерій, у тому числі всіляких **умовно-патогенних** їх представників, зростає.

Окрім безпосередніх ризиків, пов'язаних вирощуванням і селекціонуванням потенційно патогенних штамів у власному кишківнику, надмірний ріст грам-негативної біоти веде до **підвищення кількості ліпосахаридів** . Зважаючи, що й сам алкоголь та продукти його метаболізму додатково [підвищують проникність кишкового бар'єру](https://www.ncbi.nlm.nih.gov/pubmed/23815146), така комбінація обставин [веде](mikrobiom-ta-indeks-masy-tila-khto-koho.html) до розвитку **стану хронічного запалення** та є фактором розвитку**ожиріння та діабету другого типу.**

Але навіть не тут починається головна "зрада".

**Як метаболізується алкоголь?**

Частина спожитого етанолу справді метаболізується у печінці до оцтового альдегіду, а вже він розноситься по всьому тілу і переробляється далі на оцтову кислоту. Та підхоплюється циклом Кребса і на виході маємо вуглекислий газ та воду. Ось, як все гарно. Якби не той факт, що практично всі проміжні продукти та і сам алкоголь, **здатні взаємодіяти із багатьма важливими біологічними молекулами** і не лише просто виводити їх з ладу, а й утворювати при цьому **метаболіти із канцерогенними властивостями** . Вони можуть [порушувати](https://www.ncbi.nlm.nih.gov/pmc/articles/PMC5836070/#B62-cancers-10-00038) стабільність молекул ДНК, утворювати на ній зшивки, запускати утворення вільних радикалів.

Кишківник один із перших бере на себе удар токсичної дії алкоголю. Там **накопичується оцтовий альдегід** , ... **який із етанолу продукують мікроби** , які вижили. Так, не лише наша печінка здатна за допомогою алкогольдегідрогенази переробити етанол на оцтовий альдегід -- мікробні ферменти (каталази) також здійснюють ці нехитрі для них забави. Проблема в тому, що наступний етап (перетворення оцтового альдегіду в оцтову кислоту) [відбувається дещо повільніше](https://www.ncbi.nlm.nih.gov/pmc/articles/PMC5836070/#B62-cancers-10-00038) і **оцтовий альдегід (а він є канцерогеном), активно накопичується, коли алкоголь продовжує надходити**.

Місцева дія таких агресивних сполук -- прогнозована: **із вживанням алкоголю пов'язаний істотний ризик (зростання на 60%) виникнення колоректального раку** . Щоправда, такі цифри релевантні для щоденного вживання алкоголю і були розраховані для "хеві-дрінкерів" , що вживали 50 мл і більше алкоголю щодня. Однак, **якщо в родинному анамнезі вже є випадки новоутворень кишківника, навіть 30 мл алкоголю** в день істотно підвищуватимуть цю ймовірність. Більше того, "лайтове" **споживання алкогольних напоїв раз на тиждень протягом 6 місяців** , у тандемі з **індексом маси тіла вищим за 30** [підвищуватиме](https://www.ncbi.nlm.nih.gov/pubmed/22296784) шанси отримати колоректальний рак в кілька разів.

![](../images/alcohol500.jpg)

Photo by [Vincenzo Malagoli](https://unsplash.com/@zenz?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/man-drinking-alcohol?utm_source=unsplash&utm_medium=referral&utm_content=creditCopyText)
