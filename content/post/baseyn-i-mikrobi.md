---
introtext: <div data-blogger-escaped-> <p><span data-blogger-escaped-> Пляжний сезон закінчився. Але існують способи його продовжити. Як зробити зробити це максимально приємно та безпечно?</span></p> <p><span data-blogger-escaped->Спортклуби, спа-центри та інші рекреаційні заклади пропонують до нашої уваги та гаманців свої басейни, джакузі та сауни. Про те, “що там живуть мікроби”, але “їх валить хлорка” всі і так знають, а власники “водних ресурсів” додатково запевняють, що “вода проходить ретельну фільтрацію, знезараження і ультрафіолетову дезінфекцію”, тому боятися нема чого. Приходьте та хлюпайтесь! Навіть довідка про стан здоров’я потрібна не всюди.</span></p> </div> <div data-blogger-escaped-> <p><span data-blogger-escaped-> Плавання, звісно, корисне і ми ні в якому випадку не намагаємося переконати від нього відмовлятися. Тому більше фактів і мінімум коментарів.</span></p> </div> <div data-blogger-escaped-></div>
created: '2018-09-16'
title: Як не начерпати зайвого
alias: baseyn-i-mikrobi
date: 16 September 2018
images: []
keywords:
- басейн інфекції
- криптоспоридії у воді
- легіонела у басейнах
- псевдомонада в джакузі
- аденовірусна інфекція
- ризики дезінфекційних систем
- хлорування води токсичні похідні
- піт і косметика у басейні
- здоров'я плавців контроль якості води
description: Огляд потенційних інфекцій та ризиків, пов’язаних із відвідуванням басейнів, з акцентом на криптоспоридії, легіонелу, псевдомонаду та вплив дезінфектантів на здоров'я, а також поради щодо безпеки та вибору місця відвідування.
---

# Як не начерпати зайвого

**Які інфекції можна підхопити, відвідуючи басейн?**

Варіантів, насправді, багато. Звісно, в тій чи іншій місцевості можуть превалювати різні збудники. На жаль, нам не вдалося знайти ніякої української статистики про спалахи інфекційних захворювань, пов'язані із басейнами. Тому ми наводимо дані з інших країн - переважно із Сполучених Штатів Америки та Європи. Навряд чи українські басейни мають досконалішу систему очистки чи здоровіших відвідувачів.

Топ небезпечних збудників, які можуть тривало зберігати свою життєдіяльність в хлорованій воді та є загрозою для здоров'ю, а іноді і життя людей, включає в себе <ins>криптоспоридії</ins> , <ins>легіонели</ins> та <ins>псевдомонади</ins> . Окрім них -- <ins>грибкові</ins> та <ins>респіраторні</ins> інфекції, в тому числі, <ins>аденовіруси</ins>.

<ins>Криптоспоридії,</ins> не мають, на жаль, нічого спільного з криптовалютами, натомість більш як тиждень можуть зберігати свою життєдіяльність у хлорованій воді, а при її заковтуванні спричинюють діарею, спазми шлунку та нудоту.

У наведених дослідженях при перевірці води з різних басейнів виявляли криптоспоридії в 10-15% випадків ([1](https://www.ncbi.nlm.nih.gov/pubmed/29976878), [2](https://www.ncbi.nlm.nih.gov/pubmed/28506034)).

Іншим небезпечним збудником, якого не турбує ні присутність хлору, ні висока температура води, є <ins>легіонела</ins> . Вона спричинює грипоподібний синдром, або, якщо пощастить менше, атипову пневмонію з високим відсотком смертності. Про цікаве і страшне -- ми знову не знайшли епідеміологічних даних про легіонельоз в Україні. Навіть наші українські дослідники у своїх роботах описують лише закордонну статистику ([3](http://zarifacenter.org/articles/article225.pdf)).

І, це, на жаль, зовсім не означає, що легіонельозу в нас нема... Ми натрапили на випадок, коли громадянин Данії після перебування в готелі одного з обласних центрів України уже повернувшись на батьківщину, захворів на легіонельоз. Ефективна діагностика і ретельний аналіз фактів привів епідеміологів до басейну у Рівному, де було взято аналіз води та виявлено збудника. Чи варто казати, що якби пан був місцевий, то про легіонельоз навряд би хтось взагалі заговорив ([4](http://radiotrek.rv.ua/news/inozemets_pislya_perebuvannya_u_goteli_rivnogo_zahvoriv_na_legioneloz_216596.html)).

За деякими даними, легіонели можуть бути виявлені в близько половині басейнів готелів та спортивних центрів ([5](https://www.ncbi.nlm.nih.gov/pubmed/28598344)).

Особливо полюбляє ця бактерія джакузі. Цікаво, що основний шлях зараження -- водно-аерозольний, а от від людини до людини така інфекція чомусь не особливо передається.

Трійку найвідчутніших зарАз замикає <ins>псевдомонада</ins> . Вона часто є причиною висипів на тілі та інфекцій вух і також любить ніжитися в джакузі ([6](https://www.ncbi.nlm.nih.gov/pubmed/?term=swimmer%E2%80%99s+ear+and+hot+tub+rash)). Згідно даних, реєструються в близько 30% випадків дослідження проб води басейнів ([7](https://www.ncbi.nlm.nih.gov/pubmed/27649225)).

Звісно, на цьому список не завершується. Інші кишкові мешканці, як наприклад, <ins>кишкова паличка</ins> , чи <ins>сальмонела,</ins> також часто можна знайти у воді басейну, однак вони відрізняються слабшою стійкістю до дезінфікуючих речовин і тому швидше елімінуються ([8](https://www.ncbi.nlm.nih.gov/pubmed/29976878)).

<ins>Грибкові інфекції</ins> чатують на відвідувачів не стільки у воді, як більше у роздягальнях, на поверхнях лавочок, підлоги, інвентарю для плавання (палиці для фітнесу, подушки) та платформах для пірнання ([9](https://www.ncbi.nlm.nih.gov/pubmed/28716483), [10](https://www.ncbi.nlm.nih.gov/pubmed/30145117)).

Окрім того, в басейнах можна легко підхопити <ins>аденовірусну інфекцію</ins> , що робить особливо ризикованим його відвідування в епідеміологічний час ([11](https://www.ncbi.nlm.nih.gov/pubmed/30144556)).

Цікаво, що у воді багатьох басейнів виявляють амеби, які самі собою не представляють загрози, але є резервуаром для тривалого зберігання і розмноження легіонел та аденовірусів. Дослідники показали, що в 10 із досліджених 16 басейнів жили заражені амеби ([12](https://www.ncbi.nlm.nih.gov/pubmed/27142544)).

Мікроорганізми живуть у воді і це нормально. Ми існуємо в нестерильному середовищі, ми контактуємо з мікробами і це доволі рутинна для нас ситуація - коли мова йде про сапрофітні спокійні та відносно байдужі до нас мікроорганізми. Басейн -- місце де мікрорганізмам не раді, де їх постійно труять дезінфектанами, механізм дії яких переважно полягає в суперокислюючій дії. Щоб виживати в цьому буремному світі за таких лютих умов, мікроорганізми мусять розвивати свої супер-здібності і стають стійкішими до дії оксидативного стресу... а заодно -- і до механізмів захисту нашого імунітету! Адже першим прийомом наших імунних клітин є атака чужорідних агентів вільними радикалами. Пройшовши вишкіл в хлорованій воді, такий збудник при потраплянні в організм людини часто вже є невразливим до її імунного захисту. Тому інфекція, набута в басейні, може бути такою ж небезпечною, як і внутрішньолікарняні інфекції. Особливо це може мати сумні наслідки для людей із слабким імунітетом, дітей та людей похилогого віку.

**І навіть без інфекцій є ньюанси...**

Піт, слина, сеча, засоби для догляду шкіри та волосся -- креми, лосьйони, косметика та інші органічні речовини при взаємодії з окислювальними дезінфектантами утворюють хлор- та бром-вмісні продукти, які, як виявляється, мають ще вищу токсичність, ніж самі дезінфектанти ([13](https://www.ncbi.nlm.nih.gov/pubmed/28774608)).

Власне самі дезінфектанти також часто викликають подразнення очей та шкіри, і спричинюють респіраторні синдроми, що іноді мають характер спалахів ([14](https://www.ncbi.nlm.nih.gov/pubmed/25819556), [15](https://www.ncbi.nlm.nih.gov/pubmed/17384776)).

Сучасні комбіновані системи дезінфекції води, як наприклад, залучення етапу озонування чи обробка ультрафіолетом, створюють додаткові проблеми, підвищуючи реактивність хлору та кількість його токсичних похідних ([16](https://sci-hub.tw/https://www.sciencedirect.com/science/article/abs/pii/S0043135416309423)).

Це перетворює воду в басейні на контейль з вільних радикалів. Що він робить з Вашою шкірою, сподіваємося, уявляєте.

**А як же діти?**

Ми не можемо засуджувати практику водити чи носити дітей із самих пелюшок в басейн. Просто наведемо факти останніх досліджень. Згідно них, відвідування басейну у ранньому віці підвищує ризик виникнення бронхітів та астми. Дослідники пояснюють це агресивною дією хлору та хлорвмісних продуктів на незрілий ніжний епітелій дихальних шляхів ([17](https://www.ncbi.nlm.nih.gov/pmc/articles/PMC5896097/), [18](https://www.ncbi.nlm.nih.gov/pubmed/20075053)).

**А наостанок - трохи трешу**

Американська рада з питань якості води та здоров'я провела у цьому році опитування, яке показало, що більше половини респондентів не приймають душ перед тим, як зайти в басейн. Третина тих, які все ж користуються душем перед плаванням, роблять це менше однієї хвилини, що, погодьтесь, аж ніяк не достатньо, щоб помитися. Кожен четвертий зізнався, що хоч раз справляв малу нужду, не виходячи з басейну (а скільки не зізналось?). 17% опитаних визнали, що діарея не зупинить їх користуватися басейном, де плавають інші люди ([19](https://waterandhealth.org/healthy-pools/would-you-know-if-your-local-pool-failed-its-health-inspection-unlikely-survey-reveals/)).

**І що з того?**

Ходити до басейну чи ні -- справа кожного. Іноді отримане задоволення і користь від плавання є ціннішим за уникнення якихось "примарних" ризиків, якими і так повне наше життя. Однак, ми сподіваємося, що, можливо, викладені вище факти підштовхнуть читача до наступного:

* відповідально відноситися до вибору басейну та не соромитися вимагати протоколи перевірки контролю якості води;
* не ковтати воду в басейні, не ходити босоніж, зберігати особисті речі та одяг в поліетиленовому пакеті, не класти їх на лавки;
* з повагою відноситися до здоров'я інших людей -- не користуватися басейном при ознаках застуди, діареї чи інших інфекційних захворюваннях, користуватися туалетом та душем;
* ретельно обирати місце для водних процедур для маленьких дітей, консультуватися у кваліфікованих педіатрів з приводу <ins>необхідності</ins> таких процедур та спостерігати за реакцією організму маленьких плавунів;
* при ознаках нездужання після відвідування басейну сповістити про це сам заклад та свого лікаря -- бо нема скарг -- нема проблеми!

[![](https://3.bp.blogspot.com/-h6x7iNbhgB0/W8BumX_VfeI/AAAAAAAAAKY/5mb1BRv27RorSPTRyV_F8QhDLswSILZ3QCLcBGAs/s400/Swimming-Pool.jpg)](https://3.bp.blogspot.com/-h6x7iNbhgB0/W8BumX_VfeI/AAAAAAAAAKY/5mb1BRv27RorSPTRyV_F8QhDLswSILZ3QCLcBGAs/s1600/Swimming-Pool.jpg)

Здоров'я та гарного плавання!

