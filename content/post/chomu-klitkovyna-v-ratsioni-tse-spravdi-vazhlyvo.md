---
introtext: <p> </p> <p> </p> <p><span>Всі ми вже чули, що овочі-фрукти-цільнозернові “є корисними, бо там є клітковина”, а вона “чистить кишківник”. Для чого власне нам та клітковина, що воно взагалі таке і чи чистить вона щось нам десь – зараз розберемося. </span></p>
created: '2019-05-03'
title: Чому клітковина в раціоні – це справді важливо?
alias: chomu-klitkovyna-v-ratsioni-tse-spravdi-vazhlyvo
date: 03 May 2019
images:
- '![](../images/apple_300.jpg)'
---

# Чому клітковина в раціоні – це справді важливо?

Як не дивно, єдиного визначення клітковини наразі немає. Різні джерела і дослідники вкладають в це слово різну суть. Іншою популярною назвою є "дієтичні волокна", як переклад із західних джерел (diet fiber). Якщо спрощено для нас, споживачів, клітковина, або ж дієтичні волокна -- це ті рослинні полісахариди, які ми, люди, не можемо перетравити, бо не маємо відповідних ферментів. Хіміки педантично додали б ремарку, що це полісахариди із кількістю цукрів 10 і більше у ланцюзі. Однак на етикетках харчових продуктів у розділ "клітковина" включають також і олігосахариди, які мають до 10 залишків цукру у ланцюзі.

Отож по порядку. Першими згадками про важливість клітковини в раціоні можна вважати спостереження **Гіппократа**: "при споживанні цільнозернового хлібу кількість фекалій є більшою, ніж при споживанні хлібу із рафінованого борошна" -- таким чином наголошуючи на важливості "відходів" виробництва борошна для профілактики закрепів.

Через майже дві тисячі років за те все взялися хіміки і прокласифікували як клітковину, все те, що залишається від рослинки в пробірці після дії розчинів кислот та лугів. Також навели тааку розгорнуту клаксифікацію, що очі не можуть "нарадіти"! Бажаючих насолодитися сповна -- запрошуємо [сюди](https://www.sciencedirect.com/science/article/pii/S1021949816301429#bib2) або [сюди](https://www.ncbi.nlm.nih.gov/pmc/articles/PMC3614039/).

Ми ж обмежимося тим, що розрізняють так звану **розчинну і нерозчинну**клітковину.

Вони відрізняються насамперед власне своєю здатністю розчинятися чи не розчинятися у воді, і відповідно -- деякими ефектами при їх споживанні.

Класичними прикладами **розчинної**клітковини є пектин, камеді (ні, це не про квартал), слиз. Перші дві назви Ви точно бачили в складі яких-небуть десертів (гуарова камедь). Разом із водою пектин чи камедь утворюють такі собі драглі і використовуються у виробництві харчових продуктів як загусники. До речі, також продають таке і як БАДи, але вже трохи за іншою ціною. А приклад розчинної клітковини -- слизу можуть спостерігати любителі насіння льону.

Розчинна клітковина не перетравлюється нашими ферментами, але охоче споживається бактеріями нашого кишківника.

**Нерозчинна** клітковина найчастіше представлена целюлозою, геміцелюлозою, лігніном. Вона не розчиняється у воді, не утворює гелю, як розчинна, а також не перетравлюється більшістю наших мікроорганізмів. А от, наприклад, мікробіота термітів вміє розщеплювати целюлозу -- і для себе, і для своїх прудких господарів, що дозволяє цим комахам так хвацько трощити деревину. Тому "дисбіоз" для термітів -- то загроза голодної смерті.

**Вона працює**

Гіппократ справді був правий, клітковина рятує нас від **закрепів.** Організм ретельно все намагається витягнути із спожитої їжі, натомість скидаючи в кишківник деякі продукти обміну. І щоб вони звідтіля успішно виводилися потрібен носій. Таким носієм і є клітковина -- ота сама нерозчинна. Окрім того, вона слугує таким собі **тренажером** для стінок нашого кишківника, підтримуючи його тонус та ... здійснюючи **профілактику утворення дивертикул** . Це такі кишені, які можуть з'являтися у кишківнику, і згодом закупорюватися та запалюватися. За [статистикою](https://www.ncbi.nlm.nih.gov/pmc/articles/PMC3174080/) близько половини людей за 60 вже мають в кишківниках дивертикули, із них в 10-25% розвивається неприємний і небезпечний для життя дивертикуліт. Однак наведена статика стосується "прогресивного західного суспільства", яке бачить клітковину частіше в баночках з БАДами, а не на обідньому столі. Серед жителів країн Африки та Азії дивертикули зустрічаються у менше 1 % населення.

Як би там не було, останні [метааналізи](https://www.ncbi.nlm.nih.gov/pubmed/31037341) на цю тему стверджують, що споживання 30 г клітковини на день на 40% знижує шанси заробити собі лабіринти в кишківнику.

Споживання клітковини також **сприяє відчуттю ситості**, адже воно формується далеко не лише зростанням рівня глюкози в крові, а й, наприклад, ступенем розтягнутості шлунку. Саме тому при постійному переїданні нам важко наїстися меншою порцією (спокійно -- до певної міри цей процес зворотній). Клітковина ж технічно -- надає їжі об'єму та "переконує" стінки нашого шлунку, що ми вже ситі. Ну і цілком очікувано, що клітковина в раціоні є чудовою профілактикою зайвої ваги.

Споживання клітковини **[с](https://www.ncbi.nlm.nih.gov/pubmed/16633129)** **[прияє](https://www.ncbi.nlm.nih.gov/pubmed/16633129) зниженню рівня холестерину**. І відбувається це, як мінімум, у три способи. По-перше, будучи ефективним сорбентом, вона просто вбирає в себе частину нутрієнтів і це дуже важливо, коли їх в надлишку. Тому й рекомендовано уникати надто жирної їжі, а якщо вже її споживати, то з гарною порцією салату. По-друге, за рахунок тієї ж сорбційної здатності клітковина зменшує реабсорбцію жовчних кислот із кишківника, таким чином змушуючи нас синтезувати їх заново та використовувати на це запаси холестерину, який би за інших обставин плавав би в нашій крові. А, по-третє, наша мікробіота за наявності клітковини синтезує коротколанцюгові жирні кислоти (short chain fatty acids SCFA), які потрапляють в кровоток та знижують синтез холестерину у печінці.

Ну і, звісно, про мікробіоту: розчинна клітковина та олігосахариди -- відмінний **харч для наших бактерій** , а саме для тих їх видів, які є для нас дружніми. Споживання клітковини асоційовано із збільшенням **різноманіття кишкового мікробіому**, а це, в свою чергу, впливає на його стабільність в буремні часи прийому антибіотиків чи дії стресу.

Також [показано](https://www.ncbi.nlm.nih.gov/pmc/articles/PMC6340974/), що низький ступінь різноманіття кишкової мікробіоти корелював із вищим **індексом маси** тіла та **запальними процесами у кишківнику**.

Як ми вже [писали](kyshkova-mikrobiota-retsept-metelykiv-v-zhyvoti.html) раніше, вже згадані вище SCFA є **харчем для епітеліальних клітин кишківника** , а також сигнальними молекулами для ентероепітеліальних клітин, які синтезують нам "**гормони щастя** ". Також ці SCFA впливають на **т-клітинну ланку нашої імунної системи** та проявляють таким чином **протизапальну дію** на місцевому рівні.

Всі ці численні ефекти справді дозволяють говорити про отой весь рослинний жмих як про панацею місцевого масштабу -- тут тобі і **профілактика серцево-судинних захворювань** , і **кишкових недуг** , ще й **настрій покращується**.

**Тепер про практичне: скільки і чого їсти?**

* Овочі-фрукти-зелень-цільнозернові -- побільше.
* Не варто зациклюватися на розчинній-нерозчинній клітковині. Як одна, так і інша потрібні нам однаковою мірою.
* Помірна термічна обробка не "вбиває" клітковину, однак іноді змінює співвідношення розчинної та нерозчинної на користь першої. Справедливо сказати, що розчинна клітковина частково йде у водний розчин при варінні. Це не так страшно, якщо Ви варите борщ, але якщо відварюєте овочі і воду зливаєте, то приготування на парі -- саме воно.
* Про клітковину "з баночок": якщо обирати між відсутністю клітковини в раціоні та "баночкою" -- звісно ліпше хоч щось. Але натомість споживання саме продуктів харчування, що містять клітковину -- це не лише збалансованіше та набагато дешевше, а й також джерело інших цінних нутрієнтів - білків, жирів, вітамінів та мікроелементів.
* [Рекомендовані](https://www.accessdata.fda.gov/scripts/InteractiveNutritionFactsLabel/factsheets/Dietary_Fiber.pdf) норми вживання клітковини близько 25 г на добу (виходячи із раціону 2000 ккал). Для прикладу, одне яблуко, банан, апельсин чи морквина містять 2-4 г клітковини залежно від розміру. Таблиці із вмістом клітковини в різних продуктах -- [тут](https://www.med.umich.edu/mott/pdf/mott-fiber-chart.pdf) і [тут](https://ndb.nal.usda.gov/ndb/nutrients/report/nutrientsfrm?max=25&offset=0&totCount=0&nutrient1=291&nutrient2=&nutrient3=&subset=0&sort=c&measureby=m).

Вітаємо, Ви це дочитали! А зараз "зроби паузу -- з'їж ..." яблучко! :)

![](../images/apple_300.jpg)
