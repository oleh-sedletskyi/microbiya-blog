---
introtext: <p><span>Чимало людей скаржиться на чутливість зубів. Чи небезпечно це та які причини такого явища? Про це розмовляли із стоматологом, кандидатом медичних наук <b>Олександром Циганком</b>. </span></p> <p><span> Як виявилося, дуже важливо відокремлювати “гіперчутливість зубів” від схожих відчуттів, що виникають при карієсі, сколах та тріщинах емалі. Хоча усі ці стани викликають гострий тимчасовий біль, але гіперчутливість зубів діагностують лише виключивши інші ураження!</span></p>
created: '2019-06-19'
title: 'Чутливість зубів: чому та як?'
alias: chutlyvist-zubiv-zvychky-teorii-zasoby
date: 19 June 2019
images:
- '![](../images/teeth500.jpg)'
keywords:
- гіперчутливість зубів
- болючість дента
- гідродинамічна теорія чутливості
- оголення дентину
- емаль цемент порушення
- рецесія ясен
- зубна паста з калієм
- фторид натрію
- чутливість кореня
- механізми зниження чутливості
description: Коротко пояснюється причини та механізми гіперчутливості зубів, зокрема роль оголення дентину, чинники ризику, та як працюють пасти з калієм та фтором для зниження чутливості.
---

# Чутливість зубів: чому та як?

**Які симптоми та причини підвищеної чутливості зубів? Що на це впливає?**

Головний симптом гіперчутливості -- біль, що сприймається нервовими закінченнями в пульпі зуба. Але больова реакція виникає не лише при оголенні пульпи. Для розвитку болю достатньо оголення дентину, що складає більшу частину твердих тканин зуба. Емаль та цемент, що вкривають його тонким шаром, в нормі захищають нас від неприємних відчуттів.

Розвиток гіперчутливості безпосередньо пов'язаний з *порушенням цілісності емалі та цементу* *від механічного або хімічного подразника.*

Механічне ураження емалі часто пов'язане із жорсткою зубною щіткою, абразивною зубною пастою та порушенням техніки чищення зубів.

Хімічні чинники -- це надмірне споживання продуктів з високим вмістом кислот -- газовані напої, соки, цитрусові фрукти, вино та гастроезофагальний рефлюкс, що виникає у пацієнтів з хворобами ШКТ.

Окремо виділяють \<\<гіперчутливість кореня\>\> -- стан, що виникає після оголення кореня зуба внаслідок рецесії ясен.

**Чи відіграє тут якусь роль генетика?**

Переконливих свідчень щодо взаємозв'язку генетичних факторів з гіперчутливістю немає. Повсякденні звички по догляду за гігієною зубів мають першочергове значення.

**Який механізм підвищення чутливості зубів?**

Найбільш переконливий механізм виникнення гіперчутливості пов'язаний з *гідродинамічною теорією чутливості* . Дентин пронизаний великою кількістю мікроканальців, що заповнені рідиною. Саме рух рідини в канальцях і спричиняє больову реакцію нервових закінчень в пульпі. Інтенсивність неприємних відчуттів пов'язана з силою руху рідини по канальцю. У свою чергу рух рідини провокується *зміною температури* (холодні і гарячі страви та напої) або *осмотичними явищами* (кислі солодкі продукти). Все це при умові оголення канальців. Іноді оголений дентин не є гіперчутливим, оскільки канальці закриті шаром з білків та мінералів слини. Саме тому гіперчутливість -- це стан, що може іноді повертатись з іншою інтенсивністю симптомів.

**Чи становить якусь небезпеку підвищена чутливість зубів, окрім просто неприємних відчуттів?**

В першу чергу лікар-стоматолог має з'ясувати причину такого явища та скорегувати спосіб життя пацієнта, щоб уникнути рецедивів хвороби після лікування.

Загострення такого стану може призводити до порушення якості харчування, зниження рівня догляду за чистотою зубів. Комплекс таких ускладнень значно знижує якість життя пацієнта.

**Чи справді допомагають спеціальні зубні пасти знизити чутливість зубів і, якщо так, то які механізми їх дії?**

Ефективність лікування гіперчутливості залежить від точності та повноти виявлення причин цього стану. Зубні пасти, ополіскувачі та навіть спеціальні жувальні гумки найчастіше містять *солі калію та фторид натрію*. Ці сполуки осідають в дентинних канальцях та затримують рух рідини по ним, що схоже з природнім механізмом закриття оголених канальців. Рідше пасти містять сполуки, що здатні знижувати чутливість рецепторів пульпи, до якої вони потрапляють разом з рідиною мікроканальцю. Але слід розуміти, що лікувальні пасти мають застосовуватись впродовж тривалого періоду для накопичення ефекту.

![](../images/teeth500.jpg)

Photo by [Allef Vinicius](https://unsplash.com/@seteales?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/smile?utm_source=unsplash&utm_medium=referral&utm_content=creditCopyText)

