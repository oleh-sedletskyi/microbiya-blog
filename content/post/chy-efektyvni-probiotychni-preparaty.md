---
introtext: Чи змінюють вони наш мікробіом? Що зможуть вилікувати, а що – поки що ні? Чи всі препарати проходять однакові дослідження? Який механізм дії пробіотиків? Чого слід очікувати у цій сфері в найближче десятиліття? Як обрати ефективний пробіотичний препарат? Про це тут і зараз.
created: '2019-06-07'
title: Чи ефективні пробіотичні препарати?
alias: chy-efektyvni-probiotychni-preparaty
date: 07 June 2019
images:
- '![](../images/probiotics_300.jpg)'
keywords:
- пробіотики
- пробіотичні препарати
- мікробіом
- Lactobacillus rhamnosus GG
- LGG
- Clostridium difficile
- Saccharomyces boulardii
- біфідобактерії
- anti biotикотерапія
- ' IBS'
- недоношені немовлята
description: 'Огляд сучасних пробіотичних препаратів: механізми дії, різновиди штамів, доказова ефективність при діареях, ІBD, гінекологічних інфекціях та перспективи застосування у майбутньому.'
---

# Чи ефективні пробіотичні препарати?

Практично кожен науковий і не дуже огляд на тему пробіотиків починаються із згадок про **Іллю Мечникова** (і ми зробимо те ж саме), який вперше заговорив про йогурти та лактобацили як можливе пояснення довгожительства регіону Болгарії. А в 73-му з подачі канадського уролога **Ендрю Брюса** науковці та медики масштабно заговорили про пробіотики вагінального призначення. Якесь зібране до купи визначення пробіотикам дав **Рой Фуллер** у 1989, назвавши їх "*живими мікроорганізмами, які при вживанні в адекватних кількостях здійснюють позитивний ефект на макроорганізм, покращуючи баланс кишкової мікробіоти*". Ось десь так варто розуміти це магічне слово "пробіотик".

Сучасний світ пробіотиків ступив далеко за межі "лактобацил-біфідобактрій" як у видовому різноманітті, так і в області застосування. Окрім традиційних йогуртів, квашеної капусти та пігулок з лактобацилами після курсу антибіотиків, існують вагінальні пробіотики, засоби догляду за шкірою, чи, наприклад, морозиво або ж навіть миючі засоби для догляду за оселею. Справедливо зауважити, що "пробіотичність" деякої такої продукції -- не більше як фантазії маркетологів, що іноді зі шкіри лізуть, аби бути в тренді. Але, не без правди -- поряд із просто "трендовими фішками" є й засоби, які справді мають ефективність.

У цьому невеличкому огляді -- те, що стосується **пробіотичних препаратів, які мандрують до нашого кишківника.**

Говорячи про сучасні пробіотичні препарати, треба сказати, що переважна їх більшість включає в себе молочнокислі бактерії та біфідобактерії. Однак бувають і препарати на основі **спорових** мікроорганізмів (бактерії роду *Bacillus* ), **дріжджів** та навіть **кишкової** **палички** . Спорові пробіотики та деякі дріжджі проявляють виражений **антагонізм** по відношенню до багатьох кишкових інфекцій і тому часто є чудовою **альтернативою антибіотикотерапії.**

**Як "вони" це роблять?**

Пробіотичний ефект може реалізуватися багатьма шляхами. І, чесно сказати, далеко не всі механізми наразі з'ясовані та продовжують бути предметом палких суперечок між дослідниками. Найчастіше говорять про**антагоністичну дію пробіотичних штамів** -- вони продукують молочну кислоту та антимікробні речовини (дуже різні: від різноманітних пептидів до антибіотичних речовин типу нізину, або ж просто пероксиду водню). Тобто все відбувається, *як у традиційному американському фільмі*: всесвіт (кишківник) потерпає від поганців (якогось стафілокока чи іншого патогенного чи умовно патогенного мікроба), але приходять хороші хлопці (пробіотики) і перемагають поганців (а протимікробні пептиди -- типу як гранати). Або ж настає апокаліпсис (прийом антибіотиків), а після нього смутні повоєнні часи (антибіотико-асоційована діарея), де "хороші розумні хлопці" (пробіотики) знову будують хмарочоси (відновлюють наш "кишковий добробут").

Окрім того, деякі пробіотичні мікроби вміють синтезувати купу таких собі **молекулярних "ключиків"** , які можуть налаштовувати роботу нашого організму на потрібний лад, наприклад, зменшувати прояв алергічної реакції чи запалення. Або ж включають свої **ферменти** і, наприклад, розщеплюють холестерин, який не повертається із кишківника у наш кровообіг.

На сьогодні є дискурс про те, чи такі ефекти завжди спричинені саме грунтовною зміною нашого мікробіому. Бо багато досліджень справді говорять про відсутність змін видового складу мікробіому при вживанні пробіотичних препаратів. Також є [дослідження](https://www.mdpi.com/2076-2607/7/4/104/htm), які говорять про те, що зміни, які стаються, мають місце в тонкому кишківнику, а не в досліджуваній аліквоті "на виході", яку ми звикли нести на аналіз.

Існує також думка, що лікувальний ефект може здійснюватися саме за **рахунок тимчасової дії метаболітів бактерій**, що застосовуються, і що цього достатньо для налагодження мікробного гомеостазу.

Ну і, звісно, пробіотики схильні **заповнювати звільнені екологічні ніші** в нашосму кишківнику після дії антибіотиків, що само собою запобігає розвитку інших патогенних мікроорганізмів.

**Ефективні чи не дуже?**

Невдалий заголовок однієї із [статтей](https://www.bbc.com/news/health-45434753), опублікованої BBC, де пробіотики було названо 'quite useless' (на основі лише одного дослідження, у ході якого виявлено, що далеко не всі і далеко не завжди пробіотичні штами приживаються у кишківнику пацієнтів), додало масла у вогонь на хвилі холівару за доказову медицину і тренду скептицизму.

*По-перше*, як ми вже щойно згадували, ефективність пробіотичних препаратів може не завжди безпосередньо залежати від їх "прописки" в наших кишківниках.

*По-друге*, наші кишкові мікробіоми дуже різні і справді не завжди радо зустрічають новоприбулих гостей із "хлібом-сіллю" та готові ділитися з ними житлом та харчем.

А, *по-третє* , **говорити, що всі пробіотики неефективні, або також що всі ефективні -- все одно, що сказати, що всі люди добрі, або всі люди злі. Бо це живі організми. Як і ми.**

Далеко не всі використовувані штами у пробіотичних препаратах є однаково потужними та взагалі дослідженими. За детальними масштабними дослідженнями стоять масштабні витрати. Пересічний мінімальний спектр таких досліджень включає *ідентифікацію, дослідження безпечності на тваринах* (привіт зоозахисникам)*та людях, здатність виживати в умовах шлунково-кишкового тракту, здатність адгезуватися до епітеліальних клітин та проявляти хоч якусь антагоністичну активність хоч до якихось патогенних мікробів, а також - оптимізацію процесів напрацювання біомаси та виживання мікробних клітин в умовах висушування протягом терміну зберігання* . Ось це все вже тягне на чималий бюджет. Додаємо сюди *клінічні дослідження ефективності при діареях різної етіології у різних вікових груп, алергіях, підвищеному холестерині та інших бажаних випадках, аналіз на відсутність мобільних генів антибіотикорезистентності*, і отримаємо бюджет якоїсь невеличкої острівної держави. Відповідно, далеко не кожна упаковка пробіотичного препарату справді містить всебічно досліджені штами із доказаною ефективністю.

Тому **пробіотик від пробіотика дуже відрізняється -- і за складом, і за ефективністю.**

**Що кажуть наукові дослідження?**

Традиційно пробіотики успішно застосовуються при кишкових негараздах різної етіологі, в тому числі, при інфекційних захворюваннях та антибіотикотерапії. [Аналіз тридцяти трьох досліджень](https://www.ncbi.nlm.nih.gov/pubmed/31039287) (\~6 тис пацієнтів) показав **помірний протективний ефект пробіотиків при антибіотикоасоційованих діареях** , а також скорочення її тривалості при застосуванні в дозах більше 5 \*10^9^). Особливо успішними є [результати](https://www.ncbi.nlm.nih.gov/pubmed/29511547/) широко відомого штаму ***Lactobacillus rhamnosus GG*** (LGG). Цікаво, що при діареях, спричинених Clostridium difficile найефективнішими були препарати, що містили лактобацили ***Lactobacillus casei*.****Дріжджі** ***Sacharomyces boulardii* , та лактобацили виду *Lactobacillus* reuteri** теж [визнаються](https://www.ncbi.nlm.nih.gov/pmc/articles/PMC6444557/)як **ефективні** при антибіотикоасоційованих діареях.

**[Суперечливі](https://www.ncbi.nlm.nih.gov/pmc/articles/PMC6444557/)** **[дані](https://www.ncbi.nlm.nih.gov/pmc/articles/PMC6444557/) про ефективність пробіотиків при запальних хворобах кишківника** (Inflammatory bowel disease (IBD)). Хоч деякі пробіотики вели до **ремісії у випадку виразкового коліту** , автори огляду **не схильні очікувати на істотне покращення при застосування пробіотиків у випадку хвороби Крона.**

[Показано](https://www.sciencedirect.com/science/article/pii/S0140673600042598)**ефективність штаму *Lactobacillus rhamnosus GG*** (LGG) у **запобіганні атопічного дерматиту при прийому вагітними та в перші півроку -- немовлятами**. Цей[захисний ефект](https://www.ncbi.nlm.nih.gov/pubmed/16197582/) мав доволі **пролонговану дію.**Однак, справедливо сказати, що така гарна чітка картина була лише у дослідженнях дії штаму *Lactobacillus rhamnosus* GG (LGG), [метааналіз](https://www.ncbi.nlm.nih.gov/pubmed/28932705/) ефективності ширшої вибірки пробіотичних штамів не показав існування загального однозначного лікувального ефекту.

[Аналіз 22 досліджень](https://www.ncbi.nlm.nih.gov/pubmed/31025225) (більше 3 тис пацієнтів) показав **неефективність пробіотиків при закрепах у дітей.**

[Аналіз 25 досліджень](https://www.ncbi.nlm.nih.gov/pmc/articles/PMC6444557/) із залученням більше 4 тис пацієнтів демонструє справді високий рівень **ефективності пробіотиків** при застосуванні у **недоношених немовлят** (менше 37 тижнів та менше 2500 г). Це відображалося на **скороченні ентерального вигодовування та ефективнішому наборі маси** . А також спостерігався **виражений протективний ефект** пробіотиків у запобіганні розвитку **[некротичного ентероколіту](https://www.ncbi.nlm.nih.gov/pmc/articles/PMC5844696/)** та [сепсису](https://www.ncbi.nlm.nih.gov/pmc/articles/PMC5844696/).

[13 досліджень](https://www.ncbi.nlm.nih.gov/pubmed/27723762) із залученням більше 2 тис пацієнтів показують **підвищення ефективності антихелікобактерної терапії**при поєднанні її із вживанням пробіотиків. У дослідженнях навіть вказується на деяку видоспецифічність отриманої ефективності.

Чимало [гарних результатів](https://www.ncbi.nlm.nih.gov/pubmed/27723762) було отримано, застосовуючи **пробіотичні препарати в галузі гінекології** . Вагінальні пробіотики демонструють ефективність у **боротьбі із бактеріальними та грибковими вульвовагінозами та знижують частоту інфекційних рецедивів**.

Не зважаючи на останні дослідження залученості кишкового мікробіому в етіологію різних нервово-психічних розладів, [поки не виявлено](https://www.ncbi.nlm.nih.gov/pubmed/31083360)**лікувальної дії існуючих пробіотичних препаратів на симптоматику аутизму у дітей**.

Також [поки не вдалося](https://www.ncbi.nlm.nih.gov/pubmed/30947230)**отримати успішні результати при застосуванні пробіотиків при лікуванні пацієнтів із шизофренією.**

**Чого слід очікувати в найближче десятиліття?**

На даний час (2019) на ринку справді ще немає пробіотичних препаратів із доказаною ефективністю для лікування психічно-нервових розладів типу депресивних станів, шизофренії, аутизму. Однак є всі передумови для того, щоб вони таки з'явилися.

Існують також [дані](https://www.ncbi.nlm.nih.gov/pmc/articles/PMC5805418) про деякі штами та їх композиції, що ефективно сприяють зниженню холестерину. Тому скоро у статинів з'являться нові конкуренти.

Дослідження на тваринах показують [кардіопротекторну](https://www.ncbi.nlm.nih.gov/pubmed/24625365) дію *Lactobacillus rhamnosus GR-1*. Це теж скоро призведе до появи нових препаратів у кардіології.

Ще одним цікавим багатообіцяючим напрямком може бути створення пробіотиків із детоксикаційними властивостями. На сьогодні є дослідження, які показують здатність деяких штамів запобігати всмоктуванню важких [металів](https://www.ncbi.nlm.nih.gov/pmc/articles/PMC4196227/), [афлатоксину](https://www.sciencedirect.com/science/article/abs/pii/S0958694616302357) та [інших отрут](https://www.tandfonline.com/doi/abs/10.1080/19440049.2014.943304).

Очікувано також, що видовий спектр застосовуваних штамів буде розширюватися далеко за межі лактобацил-біфідобактерій. На арену пробіотиків виходять нові й нові види мікроорганізмів. Серед них, наприклад, [Akkermansia muciniphila](https://www.ncbi.nlm.nih.gov/pubmed/31006995), яка творить такі дива з метаболізмом та імунітетом, що продавці таблеток для схуднення вже в очікуванні потирають руки і прицінюються до дач на Мальдівах.

**Чи варто приймати пробіотичні препарати та як обрати справді ефективний пробіотик?**

Ми утримаємося від конкретних рекомендацій -- це обов'язок Вашого сімейного лікаря. Ми можемо лише зауважити, що просто так **"для профілактики"** споживати пробіотичні препарати **не варто**. Якщо "там" все працює -- нехай собі працює, не треба заважати. Але якщо є показання і Вам таки необхідно зупинити свій вибір на якомусь із препаратів, то зверніть увагу на наступне:

**Дозування.** Наукові дослідження вказують на те, що виражений лікувальний ефект пробіотичного препарату можливий при дозуванні **не менше 10^9^** мікробних клітин на дозу.

**Повна назва штамів**. Ті виробники, які справді мають чим похвалитися, завжди пишуть не просто "лактобацили-біфідобактерії" чи навіть латинь, а вказують назви і номера штамів. Для просунутого споживача це можливість "забити" цей номер в "пабмед" і почитати про таланти і досягнення саме цього штаму. Таким чином власне можна звірити перелік зазначених показань із тією самою "доказовою базою".

**Виробник.** Важливо, щоб зазначений на упаковці виробник, був все таки фармкомпанією із гарною репутацією, а не кустарним БАД-генератором, який, можливо, ніколи навіть не чув про існування стандартів GMP. Це не лише питання ефективності, а й банальної, але дуже важливої безпечності, адже при виробництві мікробних препаратів крайнє важливими є якісна сировина та ретельний мікробний контроль на всіх етапах.

**Здорові будьте!**

![](../images/probiotics_300.jpg)

Photo by [JOSHUA COLEMAN](https://unsplash.com/@joshstyle?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/woman-pills?utm_source=unsplash&utm_medium=referral&utm_content=creditCopyText)

