---
introtext: <p><span> Тисячі небезпечних сполук із цигарковим димом проникають в легені. Частина з них сажею осідає на ніжному епітелії, який з усіх сил намагається того лиха позбутися, підвищуючи свою секреторну активність і продукуючи слиз. Як наслідок – курці постійно змушені його викашлювати та випльовувати. Інша частина, в тому числі, і нікотин, розноcиться кров’ю до всіх внутрішніх органів та тканин, у тому числі, і до шкіри. Ось так приблизно ми уявляємо довгий шлях вмісту цигарки до наших темних кругів під очима. Але рідко враховуємо, що <strong>левова частка вмісту тютюнового диму осідає на нашій шкірі відразу із димом.</strong> І це відбувається постійно, поки димить ваша чи чиясь поруч цигарка – не залежно від кількості затяжок.</span></p>
created: '2019-07-25'
title: Дим та здоров'я шкіри
alias: dym-ta-zdorovia-shkiry
date: 25 July 2019
images:
- '![](../images/smoke400.jpg)'
keywords:
- куріння та здоров'я шкіри
- вплив тютюнового диму на шкіру
- ранозаєння та зморшки
- пігментація шкіри курців
- експресія білків епітеліального бар'єру
- псоріаз, акне та дерматити пов’язані з курінням
- недостатність захисту від вільних радикалів
- вітамін D та куріння
- ультрафіолетове випромінювання і куріння
- ризик онкоутворень шкіри
description: 'Куріння погіршує стан шкіри: прискорює старіння, підвищує ризик зморшок, пігментацію та дерматологічні захворювання, знижуючи захист від ультрафіолету та вільних радикалів.'
---

# Дим та здоров'я шкіри

Справді, при першому ж вдиханні тютюнового диму [відбувається](https://www.ncbi.nlm.nih.gov/pubmed/11557615?dopt=Abstract) вазоконстрикція (спазмування) судин шкіри і, як наслідок -- порушення **обмінних процесів** у ній. N-нітросонорикотин, що міститься у тютюновому димі, [погіршує](https://www.ncbi.nlm.nih.gov/pubmed/23305604?dopt=Abstract) міграцію фібробластів у шкірі, що прямо впливає на **ранозаєння**. Тому у людей, які палять, навіть найменший прищик загоююватиметься довше.

Сама ж хмарка диму, якій ретрокіноіндустрія за величезні гроші вже встигла надати якоїсь романтичності, **осідає безпосередньо на поверхні шкіри** і робить з нею далеко не романтичні речі. Канцерогени, важкі метали та продукти згорання, що є у тютюновому димі, [впливають](https://www.ncbi.nlm.nih.gov/pubmed/23847443?dopt=Abstract) на **розмноження цих самих фібробластів** , наближаючи ці показники до характерних для шкіри літніх людей. Дослідження на близнюках чітко показують збільшення кількості **зморшок** (особливо -- характерних для курців -- навколо рота) та ступеню **пігментації шкіри** . В одному з досліджень було [показано](https://link.springer.com/referenceworkentry/10.1007%2F978-3-540-89656-2_45), що десять років паління прискорюють старіння більш як на два з половиною роки. Тому, наприклад, якщо ви почали курити у 18, то через 10 років вам вже даватимуть за 30.

Тютновий дим таким чином [спричинює](https://www.ncbi.nlm.nih.gov/pubmed/28195077) передчасне старіння, підвищує схильність до подразнень, ймовірність виникнення псоріазу, акне та онкоутворень шкіри. Також із тютюновим димом частково пов'язують навіть атопічні дерматити та екзему.

Мовою молекулярної біології це [звучить](https://www.ncbi.nlm.nih.gov/pubmed/27828771), як порушення експресії білків, що відповідають за підтримання епітеліального бар'єру, гідратацію шкіри, синтез колагену, захист від оксидативного стресу та протизапальну відповідь.

Особливо [страждає](https://www.ncbi.nlm.nih.gov/pubmed/23847443) система захисту шкіри від вільнорадикального ушкодження.

А це значить, що **якщо ви палите, то ваша шкіра слабше захищатиме себе і коли ви пірнатимете в хлоровану чи озоновану воду басейну, або ж засмагатимете на сонці.**

До речі, про засмагання -- тут знову погані новини -- нікотин [формує](https://www.ncbi.nlm.nih.gov/pubmed/27450998) комплексні сполуки з меланіном, сприяючи таким чином накопиченню цього алкалоїда в клітинах, що призводить до їх інтоксикації та підвищеному рівню відмирання. Окрім того, було [показано](https://www.ncbi.nlm.nih.gov/pubmed/11499540?dopt=Abstract), що **ультрафіолетове випромінювання вищою мірою викликає утворення зморшок у людей, які палять**, у порівнянні з тими, що не палять.

Цей згубний синергетичний ефект марнує відновлювальні ресурси нашої шкіри і не лише пришвидшує її старіння, а й підвищує ризик онкоутворення.

Також [існують дані](https://www.ncbi.nlm.nih.gov/pubmed/30509511), що паління провокує дефіцит вітаміну D, як шляхом погіршення його синтезу в шкірі, так і зменшення його засвоєння із продуктів харчування.

Тютюновий дим викликає [пігментацію](https://www.ncbi.nlm.nih.gov/pubmed/23802610) шкіри. Відповідно, знаходження у задимленому приміщенні чи часопроведення у компанії людей, що палять, теж істотно [підвищує](https://www.ncbi.nlm.nih.gov/pubmed/21998785) ймовірність виникнення пігментних плям разом із іншими негативними впливами.

**Тому не дозволяти палити у своїй присутності справді буде значно дієвішим для збереження краси і молодості вашої шкіри, ніж "уколи краси" та найдорожчі креми для обличчя.**

**![](../images/smoke400.jpg)**

**Photo by [Jessie Clark](https://unsplash.com/@jrcphotography?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/woman-smoking?utm_source=unsplash&utm_medium=referral&utm_content=creditCopyText)**

