---
introtext: Не секрет, що від того, як багато ми рухаємося, залежить наш розмір джинсів та здатність наздогнати тролейбус. Наше тіло досконало створено еволюцією для вправної втечі від хижаків, здобування їжі і пошуку партнера. Зараз практично всі ці завдання можна успішно здійснювати за допомогою наших великих і маленьких гаджетів, а ми можемо спокійненько сидіти чи лежати, закинувши ніжку на ніжку. Однак за такий комфорт доводиться розплачуватися – і ніжкам, у тому числі.
created: '2019-09-05'
title: 'Фізична активність щодня: нащо, як та де знайти час?'
alias: fizychna-aktyvnist-shchodnia-nashcho-iak-ta-de-znaity-chas
date: 05 September 2019
images:
- '![](../images/scooter800.jpg)'
keywords:
- фізична активність
- помірна аеробна активність
- інтенсивна аеробна активність
- силові вправи
- здоровий спосіб життя
- сидячий образ життя
- переваги руху
- лайфхаки руху
- пішохідна активність
- здоров’я серця
- міні-індульгенція сидіння
description: Стаття закликає рухатися щодня, надає рекомендації з доступної кількості фізичної активності для дорослих 19–64 років та практичні поради, як знайти час на рух і інтегрувати його у повсякденний лайфстайл.
---

# Фізична активність щодня: нащо, як та де знайти час?

Недостатня рухливість та сидячо-лежачий спосіб життя загрожує нам не лише возвеличенням у фізичному плані, а й істотним [підвищенням ризиків](http://bit.do/e3rrb) виникнення діабету другого типу, [проблем зі сном](http://bit.do/e3rrv), [болю](http://bit.do/e3rri) у шиї та спині, проблем із кровообігом. Надмірне сидіння [провокує](http://bit.do/e3rrA) виникнення онкозахворювань кишківника, ендометрію та молочної залози.

Натомість виконання фізичних вправ покращує кровообіг, допомагає нам долати стрес, тримає в бойовій готовності наш імунітет, покращує колір шкіри та нашу самооцінку.

Темп життя, хоч і сидячи, але зашкалює, сотня справ, що вимагають уважності, стрес, від якого не можна просто взяти і з вереском втекти, як було, наприклад, пару тисяч років тому... Де взяти час, коли його нема і на "поспати"?

Приводимо рекомендації із [сайту](https://www.nhs.uk/live-well/exercise/) Національної служби охорони здоров'я Англії. А вони пишуть, **що для того, щоб залишатися здоровими, дорослим людям** (і наводять віковий проміжок 19-64 р) **необхідно**:

Хоча б **150 хв помірної аеробної активності на тиждень** (наприклад, їзда на велосипеді чи швидка хода),**і хоча б 2 рази на тиждень виконання силових вправ** на всі головні групи м'язів;

Або

Хоча б **75 хв інтенсивної аеробної активності на тиждень** (наприклад, біг чи великий теніс) **і хоча б 2 рази на тиждень виконання силових вправ** на всі головні групи м'язів;

Також наводиться приклад можливого комбінування: 2 x 30-хвилинні пробіжки плюс 30 хвилин швидкої хотьби прирівнюється приблизно до 150 хвилин помірних аеробних вправ. Ну і, звичайно, сюди ж плюс ті самі силові вправи двічі на тиждень.

Окрім цього, рекомендується чергувати періоди тривалого сидіння з легкою фізичною активністю.

У висновках одного з [метааналізів](https://www.ncbi.nlm.nih.gov/pubmed/27475271) на цю тему пропонують щоденну 60-75-хвилинну помірну фізичну активність, як таку собі міні-індульгенцію за сидячий спосіб життя -- знижуються ризики передчасної смерті через порушення, пов'язані із тривалим сидінням.

**Ну і традиційно наведемо маленькі лайфхаки, які можуть допомогти більше рухатися, та знайти врешті той безцінний час на ті помірні навантаження і силові вправи.**

* Обирайте пересування пішки, замість використання транспортних засобів, щоразу, коли є така нагода. Віднині ми пам'ятаємо, що це не витрата часу, а інвестиція у власне здоров'я;
* Розмовляючи по телефону -- ходіть чи виконуйте прості вправи;
* Вставайте з робочого місця та спілкуйтеся з колегами особисто замість електронного листування -щоразу, коли це можливо;
* Плануєте зустріч? Нехай це буде прогулянка, замість сидіння в кафе;
* Вагаючись, якому хобі приділити час, обирайте те, що змусить вас більше рухатися і дихати частіше;
* Візьміть на озброєння сучасні дари прогресу -- існує широченне різноманіття мобільних додатків, які нагадують, що Вам треба зробити перерву і порухатися, розкажуть, яка вправа і як швидко що натренує, і навіть познайомить із новими друзями;
* Перед телевізором зручно виконувати прості вправи із пілатеса, йоги та вправи на розтяжку, а чистячи зуби можна гарно підкачати литкові м'язи;
* Гуляєте із дитиною? Долучіться до рухливої гри чи просто поприсідайте, або ж повідтискайтеся від найближчої лавки;
* У черзі в супермаркеті можна покачати біцепси корзиною з покупками;
* Паркуйтеся по периметру парковки. Це не лише ознака гарного тону, а й можливість пройти зайву сотню кроків;
* Стоїте біля плити? Помахайте ногою. Потім другою. Сушите волосся феном -- зробіть те ж саме;
* Повертаєтеся з роботи мимо спортивного майданчика? Затримайтеся на 5 хвилин та зробіть кілька простих вправ, які у вас гарно виходять. Або виходитимуть за кілька разів. Щоразу помічатимете, що настрій істотно покращується;
* Очікуєте на дзвінок чи поки закипить чайник? Присідайте, відтискайтеся чи качайте прес.

І пам'ятайте, що до великих перемог ведуть маленькі кроки, а до здоров'я -- не лише бігові доріжки у спортзалах, а й наш, як то зараз кажуть, лайфстайл. А тепер 10 разів присядьте! :)

![](../images/scooter800.jpg)

Photo by [Nicolas I.](https://unsplash.com/@miikola?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/funny?utm_source=unsplash&utm_medium=referral&utm_content=creditCopyText)
