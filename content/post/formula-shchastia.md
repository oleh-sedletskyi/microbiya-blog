---
introtext: Пошуки щастя – масштабне філософське питання. І кожен, хто бачить щастя у чомусь своєму – неодмінно таки буде правий! Пошуками щастя переймаються не лише бородаті та не дуже філософи, але й науковці. До вашої уваги невеликий огляд про те, як науково обгрунтовано намагатися бути трохи щасливішим. Без використання заборонених речовин.
created: '2019-10-31'
title: Формула щастя
alias: formula-shchastia
date: 31 October 2019
images:
- '![](../images/happiness800.jpg)'
keywords:
- щастя
- благополуччя
- евдемонічне благополуччя
- гедонічне благополуччя
- оціночне благополуччя
- здоровий спосіб життя
- соціальна активність
- сон
- рух
- харчування
- добрі справи
- волонтерство
- самооцінка
- емоційне здоров'я
- підвищення настрою
- медична усмішка
description: 'Стаття про взаємозв''язок щастя та благополуччя, його компоненти (оціночне, гедонічне, евдемонічне), та практичні підходи: сон, рух, харчування, соціальні зв''язки, добрі справи, навчання та усмішка для підвищення щастя.'
---

# Формула щастя

**Щастя та благополуччя**

У наукових публікаціях на теми щастя згадують і про такий термін як благополуччя. При чому про благополуччя навіть частіше. І відчуття щастя власне розглядають, як складову благополуччя.

Серед трьох аспектів благопролуччя [наводять](https://www.ncbi.nlm.nih.gov/pmc/articles/PMC4339610/) **оціночне благополуччя** (або ж наша задоволеність життям), **гедонічне благополуччя** (власне відчуття щастя) та **евдемонічне благополуччя** (відчуття мети та сенсу в житті). Перевірили? Все на місці?

**Курка чи яйце?**

Із відчуттям щастя та благополуччя [пов'язані](https://www.karger.com/Article/FullText/499147) довголіття та здоров'я, зокрема функціонування імунної системи, а також наша успішність у стосунках і кар'єрі. І треба зазначити, що в багатьох випадках цей зв'язок має таки [зворотній](https://www.ncbi.nlm.nih.gov/pubmed/26684609?dopt=Abstract) характер.

Однак часто люди можуть мати приблизно однаковий набір "компонентів" щастя і відчувати його по-різному. Та на сьогодні [сформульовано](https://www.nhs.uk/conditions/stress-anxiety-depression/feel-better-and-happy/) деякі науково обгрунтовані підходи до того, як почуватися щасливішими.

**Що для щастя треба?**

**Якісний сон.** Проблеми зі сном погіршують як наше самопочуття, так і стан здоров'я. Синдром підвищеної тривожності та ризик самогубства часто [пов'язані](https://www.ncbi.nlm.nih.gov/pmc/articles/PMC6203594/) із розладами сну. Тому перша допомога при при дефіциті щастя -- великий келих міцного сну!

**Рух.** У напрямку щастя потрібно рухатися. Дослідження [кажуть](https://www.ncbi.nlm.nih.gov/pubmed/28088704), що рухатися можна навіть не надто швидко та інтенсивно: помірне виконання нескладних фізичних вправ допомагає нам відволікатися і запускає в голові "хімічну кухню" по виробленню нейромедіаторів, які власне дають нам відчуття задоволення.

Важливо розуміти, що це стосується далеко не лише спорту -- відчуття щастя [пов'язано](https://www.ncbi.nlm.nih.gov/pmc/articles/PMC5213770/) із загалом вищим ступенем фізичної активності у повсякденному житті.

І особливим бонусом є те, що ота фізична активність має не лише ефект "тут і зараз", а й [довготривалий позитивний вплив](https://www.ncbi.nlm.nih.gov/pubmed/16173910/) на якість нашого життя та самооцінку.

**Здорова їжа.** З одного боку, власне збалансований [раціон](https://www.karger.com/Article/FullText/499147) впливає на стан нашого здоров'я, а відповідно -- і на задоволеність життям. Існує й інший механізм, який щосили використовується та навіть іноді експлуатується направо і наліво: наш свідомий [вибір](https://www.ncbi.nlm.nih.gov/pubmed/27400354) на користь здорового харчування дає нам можливість почуватися емоційно сильнішими та добряче піднімає нашу самооцінку.

**Соціальна активність.** Людина -- істота соціальна. Тому відчуття щастя у нас залежить великою мірою від можливості із кимось про це поспілкуватися. [Вважається](https://www.ncbi.nlm.nih.gov/pmc/articles/PMC4614904/), що екстраверти в цілому почуваються щасливішими за інтровертів саме завдяки більшій кількості соціальних взаємодій.

Однак яким би саме "вертом" ви не були, приділяйте увагу [спілкуванню із родиною та друзями](https://www.ncbi.nlm.nih.gov/pubmed/31647273) -- і, до речі, таким чином ви також додасте до їхнього щастя. Дружнє спілкування та спільна діяльність зміцнюють ваші стосунки і допомагають знаходити рішення багатьох проблем.

**Добрі справи.** Ось те саме евдемонічне благополуччя (відчуття сенсу та мети) не просто рухає наш світ вперед, а [робить щасливими](https://www.nhs.uk/conditions/stress-anxiety-depression/give-for-mental-wellbeing/https://www.nhs.uk/conditions/stress-anxiety-depression/give-for-mental-wellbeing/) людей, які його таким чином рухають. Волонтерство, благодійна діяльність, звичка допомагати знайомим і незнайомим людям, прояви співпраці, [альтруїзму](https://www.ncbi.nlm.nih.gov/pubmed/15901215) та доброти [активізують](https://www.ncbi.nlm.nih.gov/pubmed/12160756/) у нашому мозку зони відповідальні за відчуття винагороди.

У деяких дослідженнях [встановлено](https://www.ncbi.nlm.nih.gov/pmc/articles/PMC3375233/), що малюки, віком до 2 років виявляють більше щастя, коли дають-дарують щось комусь, ніж коли отримують. Власне переживання позитивних емоцій при даруванні є провідним механізмом для співпраці.

**Навчання** . Коли ми навчаємося новому, ми отримуємо корисні знання та вміння, які відкривають нові можливості, а також підвищують нашу самооцінку.Тому звичка опановувати нове протягом всього життя [пов'язана](https://www.nhs.uk/conditions/stress-anxiety-depression/learn-for-mental-wellbeing/) із задоволеністю, оптимізмом та здатністю легше долати стрес.

**Усмішка.** Якщо у вас є почуття гумору -- використовуйте і практикуйте. Бо воно є одним з факторів [якості нашого життя](https://www.ncbi.nlm.nih.gov/pubmed/21724041). Цікаво, що вимушена усмішка теж може бути корисна, адже у відповідь на звичні \<\<посміхальні\>\> рухи м'язів обличчя у мозку також [виробляються](https://www.ncbi.nlm.nih.gov/pubmed/18562330) \<\<молекули щастя\>\>. Однак не перестарайтеся із цим прийомом. Бо якщо з настроєм не так добре, а обов'язок вимагає імітації радощів, можна швидко емоційно виснажитися та навіть звалитися в депресію. Окрім того, наш емоційний інтелект доволі гарно ідентифікує фальшиву усмішку і навпаки сигналізує про тривогу. Усміхайтеся, коли вам того хочеться -- і близьким, і не дуже.

А якщо ви медик, то обов'язково [усміхайтеся](https://www.ncbi.nlm.nih.gov/pubmed/30700580) своїм пацієнтам! Бо ваша усмішка зменшує тривожність пацієтів та підсилює їх довіру. Пацієнти, до яких усміхаються медики, ліпше переносять болісні маніпуляції і лікувальний процес вцілому. Також пацієнти схильні оцінювати професіоналізм таких медиків вище, у порівнянні із їх стриманішими колегами.

**Власні підходи до подолання стресу.** Найчастіше це [можуть бути](https://www.nhs.uk/conditions/stress-anxiety-depression/feel-better-and-happy/) якісь ваші хобі. Те, що приносить задоволення, відволікає і захоплює. Це дозволяє переключатися та відпочивати, щоб згодом знову ефективно працювати та знаходити гарні рішення.

![](../images/happiness800.jpg)

