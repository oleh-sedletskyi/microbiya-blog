---
introtext: <p> <span> Чи справді від фруктів можна легко набрати вагу? Скільки їх можна їсти? Чи корисні фруктові соки та чи варто радіти фруктозному сиропу на етикетці?</span></p>
created: '2019-10-11'
title: 'Фрукти, соки та фруктоза '
alias: frukty-soky-ta-fruktoza
date: 11 October 2019
images:
- '![](../images/fruits800.jpg)'
---

# Фрукти, соки та фруктоза 

**Фрукти vs кондитерські вироби**

Про користь фруктів нам приблизно відомо ще з дитинства, бо "вітаміни". У той же час, у фруктах справді міститься чимало цукрів. Тоді чим вони ліпші за інші солодощі?

[Щонайменше](https://www.ncbi.nlm.nih.gov/pubmed/31451258), трьома факторами:

Вміст води у фруктах - близько 90%, а в переважній більшості кондиторських виробів - до 5%;

Вміст цукрів у фруктах 10-15% (у фініках 65%), а в солодощах іноді більше 90%;

Присутність у фруктах інших цінних нутрієнтів, у тому числі, вітамінів, мінералів, антиоксидантів, а також клітковини, у той час, коли солодощі можуть ставати додатковим джерелом хіба що насичених та транс-жирів.

**Фрукти vs соки**

З одного боку, фруктові соки асоціюються у нас із "вітамінами-мінералами", з іншого -- іноді туди додають "ложку дьогтю" у вигляді доданого цукру. Але навіть якщо це не якийсь там нектар із доданим цукром, у соках значно менше клітковини, аніж у фруктах, відповідно усі [вигоди](chomu-klitkovyna-v-ratsioni-tse-spravdi-vazhlyvo.html), пов'язані із клітковиною, будуть вираженіші слабше. Окрім того, цукри із соків таким чином швидше і більше потрапляють у кров, спричинюючи отой осоружний стрибок.

У деяких дослідженнях [показано](https://www.ncbi.nlm.nih.gov/pubmed/23990623), що споживання цільних фруктів асоційовано із зниженням ризику виникнення діабету другого типу, тоді коли споживання фруктових соків -- навпаки із підвищенням ризиків виникнення діабету другого типу.

Національна служба здоров'я Великобританії [рекомендує](https://www.nhs.uk/live-well/eat-well/the-eatwell-guide/) обмежувати кількість споживаних фруктових соків та смузі до 150 мл на добу.

**Фрукти та маса тіла**

Останнім часом набуло популярності твердження, що фрукти є джерелом великої кількості простих цукрів і тому очікувано призводять до підвищення маси тіла.

Однак! Коли мова йде про так звані цільні, а не сушені чи консервовані фрукти, або фруктові соки, то на противагу цим факторам є інші фактори, яких більше, і які все ж перемагають: високий вміст води, клітковини та відсутність жирів. Фруктоза і справді не дає особливого відчуття насичення в силу своїх метаболічних особливостей, але це компенсує клітковина. Вітаміни, мінерали, антиоксиданти підвищують апоптоз в адипоцитах (це типу як переконують жирові клітини накласти на себе руки), знижують рівень оксидативного стресу та накопичення жирів. Окрім цього, сприяють зростанню кількості бактероїдів та актинобактерій у кишківнику, що асоційовано із зниженням маси тіла.

Тому [в загальному рахунку](https://www.ncbi.nlm.nih.gov/pmc/articles/PMC5084020/) споживання цільних фруктів асоційовано якраз із зниженням маси тіла. У той же час споживання великої кількості фруктових соків не є рекомендованим для певних вікових груп, особливо, дітей.

**Скільки їсти фруктів?**

Це залежить і від віку, і від статі, і від рівня фізичної активності. Згідно [рекомендацій](https://www.choosemyplate.gov/eathealthy/fruits) USDA, дорослим чоловікам, а також жінкам до 30 років рекомендовано споживання двох порцій фруктів на день, жінкам після 30 -- півтори порції. Окремо винесені рекомендації для дітей та підлітків.

Уточнюється, що це рекомендації для людей із доволі невисокими рівнями фізичної активності.

Під однією порцією мається на увазі 1 склянка фруктового соку чи подрібнених фруктів, або ж півсклянки сушених фруктів.

**Фруктоза як доданий цукор**

Не заважаючи на те, що фрукти та фруктоза -- красиві спільнокореневі слова, вживати її у надмірних кількостях не варто, як і вважати, що це краща альтернатива, а ніж звичайний цукор.

Додана фруктоза також відноситься до категорії доданих цукрів, має таку ж калорійність, як і глюкоза.

Зважаючи на низький глікемічний індекс фруктози (через повільніше всмоктування фруктози із кишківника), вона є популярним компонентом у діабетичному харчуванні. Однак це зовсім не значить, що її можна споживати в необмежених кількостях!

Метаболізм фруктози не залучає гормони насичення, тобто не дає нам відчуття ситості. А надмірне споживання фруктози [може призводити](https://www.ncbi.nlm.nih.gov/pubmed/28878197) до ожиріння печінки, накопичення вісцерального жиру та інших метаболічних порушень.

![](../images/fruits800.jpg)

Photo by [Brenda Godinez](https://unsplash.com/@cravethebenefits?utm_source=unsplash&utm_medium=referral&utm_content=creditCopyText) on [Unsplash](https://unsplash.com/s/photos/fruits?utm_source=unsplash&utm_medium=referral&utm_content=creditCopyText)

