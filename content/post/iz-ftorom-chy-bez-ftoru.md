---
introtext: Спочатку - кілька нудних рядків, про те, що фтор – мікроелемент, який виконує деякі важливі функції, як от наприклад, він – один із факторів міцності кісток. Але найвідчутніший для нас цей елемент у питанні зубів. Фтор – один із ключових факторів стійкості нашої зубної емалі до розвитку карієсу. Мало фтору – ми вразливіші до псування зубів. З іншого боку, надлишок фтору є токсичним. То яку зубну пасту обирати - із фтором чи без, та і чи засвоюється фтор із пасти?
created: '2019-01-10'
title: Із фтором чи без фтору?
alias: iz-ftorom-chy-bez-ftoru
date: 10 January 2019
images:
- '![](../images/michael-dam-258165-unsplash-300.jpg)'
keywords:
- фтор у воді
- фторування питної води
- фториди у водопровідній воді Києва
- фтор в молоці та харчових продуктах
- вплив фтору на зуби
- фтороз та здоров’я дітей
- джерела фтору в раціоні
- регіони з вмістом фтору в Україні
- здоров’я зубів та використання зубних паст
- необхідна концентрація фтору у воді
description: Короткий огляд джерел фтору, регіональних варіацій його вмісту у воді, впливу на здоров’я зубів та рекомендацій щодо використання фторвмістних засобів догляду за порожниною рота.
---

# Із фтором чи без фтору?

**Звідки ми беремо фтор для нашого безцінного організму?**

Відносно доволі невелика частина фтору приходить в наш організм **із** **ї** **жею** , наприклад при споживанні море-продуктів. Однак, сучасні [дослідження зазначають](https://www.ncbi.nlm.nih.gov/pmc/articles/PMC6195894/), що останнім часом **споживання фтору зросло** внаслідок деяких факторів, як наприклад, технологія обробки м'яса (коли воно переробляється на фарш разом із кістками), зростання споживання чаю, а також використання деяких фторвмісних пестицидів, залишки яких із їжею іноді потрапляють до нашого столу.

Основним джерелом фтору вважається саме **питна вода**. І тут є важливий момент - у різних регіонах поверхневі води, які є джерелом нашої питної води, містять різну кількість фтору. [Оптимальний вміст фтору у питній воді 0,8-1 мг/л](https://www.ncbi.nlm.nih.gov/pmc/articles/PMC6195894/#b13-pnfs-23-171)<ins>.</ins> Але буває, звичайно, його нестача чи повна відсутність, а подекуди -- надлишок.

Тому у багатьох країнах світу практикується **фторування питної води**. Першими, хто почав таке робити, стали США (ще з 1945 р). Окрім штатів, воду фторують Канада, Австралія, Аргентина, Бразилія, Південна Корея, Нова Зеландія; у Європі - Польша, Сербія, Іспанія та Британія. А от, наприклад, Індія, Китай та частина країн Африки навпаки змушені очищувати свою питну воду від надлишку фтору.

**Очікуване питання -- а що в Україні із фтором?**

[Геохіміки виділяють](https://www.br.com.ua/referats/dysertacii_ta_autoreferaty/56037-1.html) 4 основних геохімічних регіони за вмістом фтору у питній воді.

Регіон 1. (фтор відсутній чи його кількість дуже низька): Закарпатська, Івано-Франківська, Чернівецька, Львівська, Волинська, Рівненська області;

Регіон 2. (знижений вміст фтору) - Київська, Житомирська, Хмельницька, Вінницька, Одеська, Миколаївська, Херсонська, Запорізька області та Автономна Республіка Крим;

Регіон 3. (нормальний вміст фтору): Чернігівська, Черкаська, Луганська, Сумська, Харківська області;

Регіон 4. (підвищений вміст фтору): Полтавська, Кіровоградська, Дніпропетровська, Донецька області.

*Але варто розуміти, що така класифікація доволі загальна і приблизна. У межах регіонів - чимало локальних відмінностей.*

[Наприклад](https://igmof.org.ua/sites/default/files/2003_2-3_p93.pdf), в Одеській області вміст фтору у водах не перевищує 0,7мг/л, однак на локальних площах (м.м. Арциз, Татарбунари, Тарутине) сягає 5-7мг/л.

Підвищенню вмісту фтору у воді можуть сприяти і **фактори техногенного характеру** , як [наприклад](https://igmof.org.ua/sites/default/files/2003_2-3_p93.pdf), у випадку масового захворювання флюорозом дітей м. Соснівка (Червоноградський гірничодобувний комплекс) Львівської області. *(Флюороз* - хвороба у дітей, спричинена надлишком фтору, виникає ще до прорізування зубів, характерною ознакою є білі або коричневі плями на зубах, у важких випадках супроводжується навіть зміною форми зубів).

*Тому точну інформацію про вміст фтору у воді, яку Ви споживаєте, може надати лише Ваш постачальник чи відповідна сертифікована лабораторія, яка здійснювала контроль води з Вашої криниці.*

А ми надіслали інформаційні запити у **Київводоканал** та до кількох найпопулярніших постачальників **питної** **води** в м. Київ і можемо навести наступні дані:

концентрація фторидів **у водопровідній воді м. Києва** коливається в межах **0,08-0,6 мг/л,** концентрація фторидів у бутильованій воді (яка нефторована) від постачальників була в межах 0-0,4 мг/л.

Іншими популярними джерелами фтору є **фортифіковані**(збагачені фтором) продукти харчування --- **кухонна сіль** (в Німеччині, Франції, Австрії та Швейцарії) та **молоко** (Чилі, Таіланд, Великобританія). Варто зназначити, що практика фторування молока не визнана на стільки ефективною, як води, адже фтор у молоці [формує нерозчинні комплекси](https://www.ncbi.nlm.nih.gov/pubmed/27352462/), що ускладнює його засвоєння.

**Чи засвоюється зубами фтор із зубних паст та ополіскувачів?**

Відповідь --- [так](https://www.ncbi.nlm.nih.gov/pmc/articles/PMC4851520/). Бо і тоді, коли ми споживаємо фтор із їжею, до наших зубів він приходить **із нашої слини.**

Засоби для гігієни порожнини рота містять фтор у доволі високих концентраціях, тому тривалість чищення зубів також визначає, скільки фтору отримають Ваші зуби.

***Висновки:***

Зубна паста із фтором чи без фтору --- залежить від того, скільки Ви його споживаєте із інших джерел, найвагоміше з яких --- питна вода. **Орієнтовна** інформація про вміст фтору у питній воді по регіонах --- вище. **Варто поцікавитися** про вміст фтору у свого постачальника води;

При користування засобів для ротової порожнини, що містять фтор, старатися їх зайвий раз не ковтати та стежити, щоб цього не робили діти. Із цих міркувань **важливо, щоб діти користувалися****дитячими** **зубними пастами**, в яких концентрація фтору значно нижча.

![](../images/michael-dam-258165-unsplash-300.jpg)

Photo by [Michael Dam](https://unsplash.com/photos/mEZ3PoFGs_k?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/old-woman-smile?utm_source=unsplash&utm_medium=referral&utm_content=creditCopyText)
