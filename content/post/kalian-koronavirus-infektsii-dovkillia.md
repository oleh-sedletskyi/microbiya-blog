---
introtext: <p> <span>Паління кальянів набуло значної популярності практично у всіх країнах світу. Тому актуальними є питання їх безпечності, впливу на здоров'я, довкілля, та якості повітря на наших вулицях. Сьогодні міжнародна спільнота також розглядає кальяни як потенційну інфекційну загрозу, адже вони є відмінними резервуарами для збереження та передачі SARS-Cov-2. </span></p>
created: '2020-06-04'
title: 'Кальян: коронавірус, інфекції, довкілля'
alias: kalian-koronavirus-infektsii-dovkillia
date: 04 June 2020
images:
- '![](../images/hookah1000.jpg)'
---

# Кальян: коронавірус, інфекції, довкілля

**Чи безпечніше паління кальяну за інші форми споживання тютюну?**

Побутує думка, що кальян -- так би мовити, "чистіша" альтернатива паління цигарок. Однак дослідження, що фінансуються NIH (Національний Інститут Здоров'я, США), встановили, що кальянний дим містить безліч шкідливих хімічних речовин, вміст яких часто [вищий](https://www.fic.nih.gov/News/GlobalHealthMatters/march-april-2014/Pages/nih-hookah-waterpipe-tobacco-smoking.aspx) навіть, ніж у димі від цигарок. Наприклад, концентрація чадного газу -- в кальянному димі більша, ніж у цигарковому димі в 10 разів, а формальдегіду -- в 3-5 разів. У димі кальянів у 3 рази більше фенолів, які сприяють мутаційним процесам та відповідно -- виникненню новоутворень. Також у кальянному димі значно [вищий рівень бензолу](https://cebp.aacrjournals.org/content/22/5/765.long), що пов'язують із розвитком лейкемій.

Паління кальянів так само, які і цигарки, сприяє розвитку нікотинової залежності, підвищує ризик розвитку раку та кардіоваскуляторних хвороб.

Чому ж кальян такий популярний? Споживачів приваблює ритуал, різноманітність смаків і хибне уявлення того, що вода в резервуарі позбавляє дим від токсикантів. На ділі ж -- не лише не позбавляє, а й нерідко збагачує інфекціями.

**Кальян і SARS-Cov-2**

Про інфекційні ризики споживання кальянів стало відомо не вчора. Хоч мундштуки для кальяну пропонуються одноразові, трубки та резервуари, як правило, ніхто не миє та не дезінфікує.

Із палінням кальянів пов'язують випадки передачі [туберкульозу](https://www.researchgate.net/publication/10569228_A_cluster_of_tuberculosis_associated_with_use_of_marijuana_water_pipe). Також через кальян можна з легкістю підхопити [хелікобактерну інфекцію](https://apps.who.int/iris/handle/10665/117395?locale-attribute=ru&).

У світлі нових подій, пов'язаних із пандемією, питання можливості поширення нового коронавірусу через кальяни практично не викликає ніяких сумнівів. Особливо, зважаючи на доволі тривале збереження вірусу у довкіллі, а особливо за присутності вологи.

*Представники Національного інституту здоров'я в журналі Канадської медичної асоціації нещодавно [опублікували](https://www.cmaj.ca/content/hookah-smoking-and-covid-19-call-action) відкритий* ***лист*** *з метою привернення уваги до цієї проблеми.*

Автори звертають увагу на те, що "куріння кальянів представляє собою загрозу непропорційного підвищення частоти COVID-19 серед молоді".

У листі також [згадується](https://www.cmaj.ca/content/hookah-smoking-and-covid-19-call-action), що в кальянному димі містяться небезпечні хімікати, що сприяють ураженню респіраторних тканин та підвишують вразливість до вірусних інфекцій, туберкульозу та інших інфекційних хвороб, включаючи коронавірус".

Стосовно паління в цілому, у ВООЗ також нагадують, що наявні наразі дані показують [зв'язок](https://www.who.int/news-room/commentaries/detail/smoking-and-covid-19)паління із підвищеною ймовірністю виникнення хвороби та смерті у госпіталізованих ковідних пацієнтів.

В деяких джерелах [відмічається](https://www.tribuneindia.com/news/patiala/two-booked-for-spreading-coronavirus-flouting-lockdown-norms-in-rajpura-75107), що із кальянними вечірками була пов'язана масова реєстрація активних випадків інфікування коронавірусом.

У Німеччині це було ретельно [відслідковано](https://www.dw.com/en/coronavirus-outbreak-traced-to-german-hookah-bar/a-53651444) -- **в кальянному барі заразилося більше трьох десятків людей та ще близько трьох сотень поміщено на карантин**.

У зв'язку з цим фахівці [закликають](https://untobaccocontrol.org/kh/waterpipes/covid-19/):

* Активно інформувати громадськість про високі ризики інфікування збудником COVID-19 при палінні кальянів;
* Повністю заборонити використання кальянів у всіх громадських закладах типу кафе, барів, ресторанів без жодних виключень, навіть за умови індивідуального використання мундштуків та шлангів;
* Підкріплювати дію заборони відповідними штрафними санкціями.

**...І про наслідки кризи регулювання тютюнової сфери**

Коли героям фільмів вже нарешті стало репутаційно невигідно палити цигарки в кадрах фільмів навіть за великі гроші, і публічно всі заговорили про шкоду тютюнового диму на здоров'я, тютюнова індустрія, що по факту є наркотичним бізнесом в законі, почала просто шукати обхідні шляхи, пропонуючи альтернативні "інноваційні" чи "культурно забарвлені" продукти, які наче б то "мають менш руйнівний вплив на здоров'я". Регуляторна ж сфера їх діяльності є не такою повороткою та постійно не встигає. Як наслідок -- наразі ми маємо практично те ж саме, що і раніше -- тютюн, але у форматі кальянів, вейпів, електронних сигарет, споживання яких часто ніяк не регулюється, і є доступними практично кожному школяреві.

Та повертаючись до кальянів, і зважаючи на чималу популярність цієї забави, варто згадати і про величезний її **вплив на довкілля та якість повітря у містах**.

Згідно із [дослідженнями](https://www.sciencedirect.com/science/article/pii/S0048969715312481?via%3Dihub), індекс якості повітря у приміщеннях, де палять кальяни, становить більше 300 одиниць, що відповідає **найвищому ступіню небезпечності** згідно класифікації рівнів забрудненості повітря.

Забруднене повітря із кальянних барів потрапляє назовні, що **здійснює вплив на громадське здоров'я** -- такі висновки зробили британські дослідники. До слова, в цих дослідженнях лише *четверта частина персоналу кафе із кальянним меню підозрювала про можливу шкоду для свого здоров'я* -- просто від перебування на своєму робочому місці.

А поки автомобільна сфера потерпає від тиску і рухається в напрямку зменшення викидів, вигадує турбо-двигуни та електрокари, власники кафе та ресторанів викладають пуфики та столики на зелені чи пішохідні зони і продукують сотні-тисячі кубометрів диму, які вносять не меншу, а подекуди [більшу](https://erj.ersjournals.com/content/48/3/918?ctkey=shareline)**частку в забруднення повітря в місті, ніж автомобільний транспорт**.

Літні тераси по замовчуванні нерідко перетворені на зону для паління, руйнівні наслідки чого поширюються і на пішоходів, що проходять мимо.

Окрім терас кафе, кальянний бізнес нерідко загарбує і **зони здорового відпочинку** -- пляжі, парки, отруюючи повітря спільного публічного простору.

Застаріле законодавство у поєднанні із відсутністю політичної волі, дефіцитом соціальної місії у представників місцевої влади роблять цю проблему тривалою та практично не вирішуваною. І лише обізнаність та активна позиція суспільства та медіа зможуть зрушити із мертвої точки це питання -- що важливе для здоров'я кожного із нас.

![](../images/hookah1000.jpg)

Photo by [Awesome Sauce Creative](https://unsplash.com/@awesomesauce_creative?utm_source=unsplash&utm_medium=referral&utm_content=creditCopyText) on [Unsplash](https://unsplash.com/s/photos/shisha?utm_source=unsplash&utm_medium=referral&utm_content=creditCopyText)

