---
introtext: <div align="justify" data-blogger-escaped-> <p><span data-blogger-escaped-data-mce- data-blogger-escaped-> "Диму без вогню не бува” – кажуть. Або ж – “в кожній чутці є частка чутки”. Ми не будемо заглиблюватися в історію цього, хм, свята, натомість пороздумуємо на тему реальності існування деяких явищ та істот, що традиційно згадуються на Хеловін.</span></p> </div>
created: '2018-10-25'
title: Хеловін – як День вшанування людей із деякими рідкісними захворюваннями
alias: khelovin-iak-den-vshanuvannia-liudei-iz-deiakymy-ridkisnymy-zakhvoriuvanniamy
date: 25 October 2018
images:
- '![](../images/zombie.jpg)'
keywords:
- порфірія
- упирі
- вампіри
- зомбі
- перевертні
- гіпертрихіоз
- синдром ходячого мерця
- вірус сказу
- кров п'є кров
- медична антропологія страхітливих міфів
description: Стаття об'єднує міфи Halloween з реальними рідкісними захворюваннями (порфірія, гіпертрихіоз, синдром ходячого мерця, вірус сказу) та їх вплив на образ упирів, перевертнів, зомбі і загальний медичний контекст.
---

# Хеловін – як День вшанування людей із деякими рідкісними захворюваннями

Почнемо із смачненького -- **вампірів** . Ідея пити кров ближнього і не дуже -- не нова, та часто практикується в переносному смислі цього слова. Про справжніх існуючих у природі вампірів вже ось недавно розповідав [Med Goblin](https://www.facebook.com/medgoblin/) у своєму дописі ось [тут](https://www.facebook.com/medgoblin/photos/a.192797614511658/569292850195464/?type=3&theater). Існують кажани які п'ють кров інших тварин, і дуже не виключено, що наша кров їм теж до смаку, чому навіть існують опосередковані докази.

А якщо ми абстрагуємось від самого факту пиття кровоньки і сфокусуємося на самому образі упиряки, описаного у фольклорі та творах масової культури, то отримаємо клінічну картину рідкісного генетичного захворювання під назвою порфірія. Це спадкове порушення обміну порфіринів (такі пігменти, які лежать в основі багатьох біологічних молекул, у нашому випадку -- гемоглобіну) і має симптоматику... близьку до класичного упирського портрету -- бліда чутлива до сонячного проміння шкіра (фотодерматоз), ушкодження та деформація хрящів (вуха, ніс та суглоби пальців з часом набувають страхітливих характерних форм), колір сечі має червоне забарвлення (логіка середньовіччя проста -- червона сеча -- значить п'є кров), шлунково-кишкові розлади, що супроводжуються гострими болями (а Ви спробуйте при такому ще часника з'їсти!) та нервово-психічними розладами (тут і так не знаєш, що з тобою коїться -- середньовічна медицина була багата різними вишуканими діагнозами і методами лікування, але ще аж ніяк не підозрювала про існування генів та їх дефекти; на підтримку ближнього важко було розраховувати, тому до поїханого даху зовсім недалеко!). Іноді, бідолахам ще дошкуляють проблеми з деснами, які можуть трохи відступати та більшою мірою оголювали зуби. Відповідно, будучи таким тендітним красунчиком, нелегко було соціалізуватися в суворому середньовічному суспільстві.

На щастя, таким страхіттям хворіє не так багато людей ([1](https://www.ncbi.nlm.nih.gov/pmc/articles/PMC2398345/)), майже завжди це генетично обумовлена патологія, ймовірність виникнення якої вища в ізольованих популяціях, де мали місце близькоспоріднені шлюби (як, до речі, і королівські родини). Про королівські родини -- англійський король Георг 3, страждав на порфірію ([2](https://www.ncbi.nlm.nih.gov/pubmed/21902081)) та був вельми не в собі.

Іншим відомим персонажем, кого вважають заслуженим упирем (а відповідно -- жертвою порфірії) є князь Влад ІІІ Дракула. Однак якщо "мощі" пана Георга дослідили генетики, перш ніж нагородити його таким діагнозом, то відомості про Дракулу досить обмежені і сильно викривлені призмою одноіменного твору Брема Стокера, який, на думку, румунських істориків, зганьбив добре ім'я національного героя. Цікаво також, що Джулія Ендерс у своїй [книзі](kyshkivnyk-vyrishuie-chastishe-nizh-tvii-mozok.html) "Цей чудовий кишківник", згадуючи порфірію, висловлює думку про важливу роль також і дисбіотичного стану кишківника в етіології даного захворювання.

Іншими лоскочучими уяву хеловінськими героями є **перевертні** (вурдалаки, або ж вервольфи). Підгрунтям для появи у фольклорі цих істот очевидно стало рідкісне захворювання -- гіпертрихіоз. Іншими словами, це -- надмірне оволосіння тіла, у тому числі, обличчя. За даними літератури, таке лихо може бути генетично обумовленим, або ж набутим, та є одним із вторинних симптомів при деяких патологіях, спричинених ендокринними чи метаболічними порушеннями ([3](https://www.ncbi.nlm.nih.gov/pmc/articles/PMC4526284/)).

**Зомбі** , або ж ходячі мерці. Так, і таке буває! Вірніше, самі "мерці" твердо у цьому переконані. І синдром Котара, або ж, власне, "синдром ходячого мерця" тому причина. Ця патологія є психопаталогічним розладом. Причиною його часто є травма голови. Цей синдром може виникати і разом з іншими психічними розладами ([4](https://www.ncbi.nlm.nih.gov/pmc/articles/PMC5178336/), [5](https://www.ncbi.nlm.nih.gov/pmc/articles/PMC4271387/)). А ще описано один випадок, коли таке накрило пацієнтку після прийому... ацикловіру ([6](https://www.ncbi.nlm.nih.gov/pmc/articles/PMC2151143/)) (упс).

![](../images/zombie.jpg)

Додає іскорки до цього списку болячок ще й **вірус сказу**, на який нерідко хворіли домашні тварини та, відповідно, люди. Етіологія захворювання -- страшнюча. А ключовою ознакою, яка робить цю хворобу актуальною... в світлі поширення народних вірувань про всяку нечисть, є механізм передачі -- через укус. Також нещасних дуже ковбасить від однієї згадки про воду (святу, в тому числі) та від різких запахів (як, наприклад, того ж часнику).

Загалом, невесело і так було цим всім нещасним людям, а тут ще й соціальне щемилово та інквізиція! Тому -- як святкуватимете Хеловін -- не забудьте підняти келих за прогрес в медицині!
