---
introtext: <p align="justify"><spanHelvetica Neue', serif;">Вірус “із короною” – така асоціація виникла у дослідників, коли вони лише побачили вірусні часточки в мікроскоп. Саме ця морфологічна особливість вірусного капсиду дала назву цій групі вірусів, які були відкриті в шістдесятих і до недавна не привертали до себе особливої уваги суспільства.</span></p>
created: '2020-02-28'
title: 'Коронавірус: що далі?'
alias: koronavirus-shcho-dali
date: 28 February 2020
images:
- '![](../images/coronajpg.jpg)'
keywords:
- COVID-2019
- коронавіруси
- ковід-19
- передача вірусу
- симптоми COVID-19
- летальність коронавірусів
- інкубаційний період
- щеплення та вакцина
- профілактика коронавірусу
- Україна та коронавірус
description: 'Огляд коронавірусу COVID-2019: походження, симптоми, механізми передачі, оцінка летальності, інкубаційний період та можливі сценарії розвитку подій, з акцентом на Україні.'
---

# Коронавірус: що далі?

**Хто такий COVID-2019?**

Новий коронавірус, COVID-2019, як і більшість усіх наших інфекційних хвороб, походить із тваринного світу. Коронавіруси постійно персистують у тваринних популяціях і можуть передаватися (і передаються) людям.

На сьогодні [відомо](https://www.cdc.gov/coronavirus/types.html) кілька коронавірусів, що викликають респіраторні хвороби у людей. Але через порівняно незначну епідеміологічну загрозу відомі вони переважно лише вірусологам, які власне ними займаються.

Але бувають[винятки](https://www.who.int/emergencies/mers-cov/en/). Ними стали SARS (2002-2003 Китай, \~8тис випадків, \~10% загинуло, джерело -- цівети -- тваринки, схожі на котів) та MERS (2012, переважно Саудівська Аравія, \~2,5 тис випадків, \~35% загинуло, джерело -- верблюди).

Очевидно, COVID-2019 стане третім гучним коронавірусом, який має, на щастя, не такі страшні показники по летальності, однак вже забрав більшу кількість жертв, ніж його попередники, розкинувшись вже широко по світу. За два місяці з моменту поширення вірусу [маємо](https://www.worldometers.info/coronavirus/) більше 80 тис зареєстрованих випадків зараження, більше 2,8 тис смертей, але й також понад 33 тис одужавших.

На кінець лютого відсоток летальності оцінюється в приблизно 2%.

Треба зважати, що серед летальних випадків істотно [переважають](https://www.worldometers.info/coronavirus/coronavirus-age-sex-demographics/) пацієнти старшого віку і ті, що мають супутні хронічні захворювання -- серцево-судинні хвороби, діабет, тощо.

**Інкубаційний період** , згідно офіційних даних, триває до двох тижнів, у середньому це 3-5 днів. [Однак](https://www.worldometers.info/coronavirus/coronavirus-incubation-period/) існують поодинокі випадки, що наче б то, свідчать про значно довший час -- до 27 днів. Однак наразі немає підстав про це стверджувати і продовжувати карантинні заходи довше: фахівці припускають, що ймовірно цей артефакт мав місце через повторне контактування із можливим носієм.

**Які симптоми?**

Основними [симптомами](https://www.who.int/news-room/q-a-detail/q-a-coronaviruses) є підвищення температури, втома, сухий кашель. У деяких пацієнтів спостерігається біль у горлі, закладеність носа чи діарея.

У той же час, деякі люди заражаються і почуваються цілком нормально, не проявляючи симптомів.

**У більш, ніж 80** **%****пацієнтів хвороба перебігає легко**, і це, звичайно, радує. Однак, ймовірно, що цей факт додатково сприяє поширенню даного вірусу, так як люди просто можуть переносити хворобу на ногах.

**Як вірус передається?**

Згідно даних [CDC](https://www.cdc.gov/coronavirus/2019-ncov/about/transmission.html), вірус переважно передається від людини до людини при близькому контакті (1-2 метри). Важливо розуміти, що як і інші респіраторні хвороби, цей вірус також може передаватися через поверхні та руки. **Ми звикли часто торкатися свого обличчя**, якщо у нас дискомфорт в носі, то робимо це частіше. Також ми постійно торкаємося інших предметів та поверхонь навколо себе. Відповідно, ймовірність захворіти доволі зростає, якщо торкатися немитими руками обличчя, а особливо рота, носа та очей.

**Звідки взявся** **COVID-2019****?**

Не зважаючи на різноманітні конспірологічні версії, підігріті ще й тим, що в Ухані справді є лабораторія четвертого найвищого рівня біонебезпеки, підстав стверджувати про зумисне чи випадкове створення та поширення вірусу наразі нема. Бо, по-перше, історія не нова, попередні доленосні коронавіруси теж мали тваринне походження: SARS -- від цівет, MERS від верблюдів. По-друге, генетичний аналіз показав 96% схожість вірусу COVID-2019 із вірусами, виділеними із кажанів, та більш, ніж 99% схожість із вірусами, виділеними від [панголінів](https://www.sciencealert.com/the-pangolin-is-now-a-suspect-in-the-coronavirus-outbreak?fbclid=IwAR3qZa_cYPRcV8iExWTNmAeHEO1iu5TcMklXCIXB7qm1kIF3Er_yzQs8PVc) (тваринки, схожі на броненосців, і якими також торгували на ринку в Ухані). По-третє, санітарні умови на вже згаданому wet-market, були далекі від гарних і поширення всіляких інфекцій за таких обставин є лише питанням часу.

**Як захиститися?**

Наразі [рекомендації](https://www.who.int/…/novel-coronavirus-2…/advice-for-public) по запобіганню поширення коронавірусу -- все ті ж самі, що і для запобігання будь-яких інших респіраторних хвороб, як наприклад, уникати контакту із людьми з респіраторними симптомами, ретельно і часто мити руки. Не торкатися немитими руками носа, рота та очей. Не зважаючи на простоту цих порад, вони справді є актуальними та ефективними.

Якщо ж спостерігається гарячка, кашель чи утруднене дихання, потрібно обов'язково звернутися до лікаря. Якщо мала місце подорож до місцевості, де поширився коронавірус, чи контакт із людьми, які звідти нещодавно прибули -- обов'язково про це повідомити свого лікаря.

**Чи вже можна панікувати?**

Панікувати не варто ні за яких причин. А надто, якщо ви не схильні панікувати, наприклад, через грип чи туберкульоз, від яких у світі щороку помирають відповідно сотні тисяч та більше мільйона людей.

По-друге, паніка це дуже неефективно, вона знижує працездатність та істотно псує настрій. По-третє -- в умовах стресу страждають захисні сили нашого організму, а, по-четверте -- може також знижуватися ступінь критичності осмислення ситуації.

За таких умов важче ідентифікувати фейки і більше шансів стати жертвою шахрайства чи недобросовісного маркетингу. Також не варто купувати "ліки від коронавірусу" чи якісь засоби для "прокачки імунітету".

**Що далі?**

Наразі важко прогнозувати, як ситуація розвиватиметься, однак вже [існують](https://www.businessinsider.com/wuhan-coronavirus-mild-pandemic-how-it-could-end-2020-2) з цього приводу **кілька версій**.

Одна з них -- **сценарій****SARS**, що передбачає **повну локалізацію та подолання інфекції** завдяки злагодженій діяльності міжнародних служб охорони здоров'я. І насправді, вони дуже стараються, та впевненості в цьому не так багато, з огляду на доволі масштабне поширення у багатьох країнах та різний ступінь прояву симптомів, що дозволяє багатьом людям переносити інфекцію на ногах та поширювати її таким чином далі.

Інша версія -- **по сценарію грипу.** Мається на увазі, що **вірус остаточно не зникне**, а продовжуватиме персистувати в популяції, спричинюючи локальні спалахи. Ймовірно, це матиме **сезонний характер**, як і власне інші коронавірусні інфекції, а також грип та збудники ГРВІ.

Адже в холодну пору року ми більш сприйнятливі до респіраторних вірусних інфекцій, а вірусні частки також можуть довше зберігатися у довкіллі.

Третій варіант розвитку подій -- **розробка вакцини та, таким чином, повний контроль над даним збудником**. Ймовірно, що щеплення рекомендуватиметься насамперед людям старшого віку та із супутніми захворюваннями -- серцево-судинними чи діабетом. Наразі ведеться активна робота у всьому світі над створенням вакцини, однак потрібно розуміти, що на це потрібен час, адже окрім власне її створення, необхідно провести ряд клінічних досліджень по її безпечності та ефективності. На створення деяких вакцин йдуть навіть десятиліття.

**Ймовірно, що ситуація проясниться до кінця поточного року**, коли ми побачимо, чи вірус матиме сезонний характер, назбирається достатня кількість епідеміологічних даних та з'являться перші результати по розробці специфічних засобів захисту -- вакцин та ліків.

**Що в Україні?**

В Україні наразі складається непроста ситуація як із медичним забезпеченням, так, скоріше, і з інформаційною напруженістю. Ситуація із коронавірусом дещо роздувається, сюди додаються політичні маніпуляції та намагання використати цю ситуацію для "хайпу". У погоні за рейтингами заголовки та формулювання багатьох ЗМІ свідомо чи несвідомо нагнітають ситуацію, аби привабити читача-глядача, а потім марно намагаються його заспокоювати.

Сюди додається і масова необізнаність населення та недостатня довіра до представників влади. Це виливається у поширення фейків, спроб шахрайства та саботаж здійснюваних заходів.

Є і гарні новини -- **українські [дослідники](https://www.ukrgentech.com) розробили тест-системи для виявлення коронавірусу**. Ці тест-системи представляють собою набори для ПЛР-діагностики COVID-2019.

Вони були розроблені на основі даних про сиквенс-послідовності вірусного геному і вже успішно пройшла випробування.

Компанія, що їх розробила, є компанією з українським капіталом та заявляє про свої можливості повного забезпечення необхідної кількості тест-систем.

Як то кажуть, сподіватимемося, що не знадобиться. Але раді, що в нас є такі дослідження!

![](../images/coronajpg.jpg)

Photo by [ThisisEngineering RAEng](https://unsplash.com/@thisisengineering?utm_source=unsplash&utm_medium=referral&utm_content=creditCopyText) on [Unsplash](https://unsplash.com/?utm_source=unsplash&utm_medium=referral&utm_content=creditCopyText)
