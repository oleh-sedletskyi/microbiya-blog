---
introtext: '<p><span>Котики супроводжують нас впродовж останніх близько 10 тис років. </span><span>Вони допомагали нашим предкам боротися із гризунами і дуже ніжно муркали. Ось так муркаючи та ловлячи пацюків, коти розселилися по всьому світу. До слова, наші домашні котики є потомками котів вікінгів, яких вони колись сюди завезли. </span><span>Наразі приблизно в кожній четвертій родини є коти. </span><span>Цікавий факт із генетики котів: триколірними бувають лише кішки, а коти ні.</span></p>'
created: '2023-02-02'
title: Котики та мікробики
alias: kotyky-ta-mikrobyky
date: 02 February 2023
images:
- '![](../images/cat800.jpg)'
---

# Котики та мікробики

**У чому сила котиків?**

Уміння приймати ласку та муркати -- певною мірою є значною "владою" котів над своїми господарями. Ще одна "фіча" в плані комфорту для власників котів -- уміння закопувати свої великі та малі справи у пісок.

До слова, еволюція цих тварин у нашій оселі відбувалася за всіма ознаками, у тому й числі, поведінковими.

Тож взяти додому якогось маленького представника диких котячих і очікувати, що виросте "грайливий гепардик" -- не варто: інстинкти візьмуть своє і він все одно якось захоче вами пообідати. Та й уважні зоозахисники з цього приводу справедливо вам спокою не дадуть.

**Про котяче муркання**

Таке приємне нашому вуху *муркотіння може звучати далеко не лише, коли коту добре*. Муркання може бути елементом комунікації (особливо з кошенятами), способом заспокоїтися чи втамувати біль. Муркають лише малі домашні коти, а також пуми, рисі і гепарди. Великі котячі -- леви, тигри, леопарди такого не вміють.

**Про мікроби**

Коти відомі тим, що є ексклюзивними господарями токсоплазм (*Toxoplasma gondii*) -- лише коти можуть їх виділяти із екскрементами. У всіх інших тварин токсоплазма розселяється у тканинах і органах -- тож джерелом зараження вони можуть виступати переважно лише при вживанні у їжу.

У кишківнику котів -- [високий рівень лінолевої кислоти](https://www.ncbi.nlm.nih.gov/pmc/articles/PMC6748446/) (через дефіцит ферменту, який її розщеплює) і саме це робить "котів котами" "в очах" паразита: при експериментальному блокуванні цього ферменту у мишей токсоплазма починала розмножуватися і в кишківнику гризунів.

Ооцисти, які виділяються із котячими екскрементами, стають заразними через [1-5 днів](https://www.cdc.gov/parasites/toxoplasmosis/biology.html#:~:text=Oocysts%20take%201%E2%80%935%20days,the%20environment%20and%20become%20infective) після виділення, тож вчасне прибирання котячого горщика, може дещо зменшити ці ризики.

Головна загроза токсоплазмозу -- для для людей із імунодефіцитами та вагітних, адже при первинному інфікуванні є високий ризик патологій плоду. Токсоплазмоз -- найбільш поширена серед людей протозойна інфекція з латентним перебігом. Приблизно третина людей в світі мають імуноглобуліни G до цієї інфекції.

Існує чимало досліджень стосовно можливого *впливу токсоплазм на поведінку ссавців*, в тому числі, і людини.

Є дані, що заражені гризуни проявляють надмірну безстрашність та необережність по відношенню до котів, через що частіше стають їх жертвами (чого власне і "домагається" паразит).

Цікаво, що у [вивченні](https://www.nature.com/articles/d41586-022-03836-9) інфікованих токсоплазмою вовків показано, що ті мають значно вищі шанси очолити зграю та заснувати свою власну, ніж їх неінфіковані родичі.

У деяких [дослідженнях](https://www.cambridge.org/core/journals/psychological-medicine/article/driving-us-mad-the-association-of-toxoplasma-gondii-with-suicide-attempts-and-traffic-accidents-a-systematic-review-and-metaanalysis/70570A7C590118DD547C6182802FF606) з людьми відмічено певний зв'язок величини титрів антитіл до токсоплазми із схильністю до необережного водіння автомобілем. Також є роботи, в яких "токсоплазма-позитивні" учасники з вищою ймовірністю починали свій власний бізнес, що теж пов'язано із відчуттям ризиків.

Із іншого боку, *не варто і переоцінювати цей вплив на свою поведінку* : [підсумовуючи](https://journals.asm.org/doi/10.1128/mBio.02164-19) великий масив досліджень токсоплазми на поведінку гризунів і людей, дослідники визнають, що можлива зміна поведінки не є закономірним та істотно вираженим явищем і може залежати від генетичних факторів, штаму збудника та тривалості носійства інфекції. Тому звинуватити токсоплазму у своєму бажанні швидко проскочити на жовтий, ймовірно що не вдасться.

Що ж до менш загадкових інфекцій, які можуть нам дарувати котики, то їх доволі багато. Дуже коротко згадаємо про сказ та збудників деяких кишкових інфекцій.

Що стосується першого -- тут безумовно*важливою є вакцинація домашніх улюбленців, не залежно, гуляють вони самі по собі, чи ні.*

З приводу ж другого -- актуально дотримуватися загальних правил -- миття рук, годування тварин належною їжею, тощо.

І звичайно ж, не можна не загадати про *вклад домашніх пухнастиків у мікробіом своїх господарів*. Очікувано, що чим більше тваринки гуляють "самі по собі", тим більше різноманітних мікробів вони можуть приносити своїм власникам. Виходячи із цього, найбільший вплив на мікробіоту людей мають все ж собаки. Далі -- коти, які гуляють надворі, і коти, які безвилазно сидять в наших квартирах.

*Для нашого імунітету важливо взаємодіяти із якомога більшою кількістю непатогенних мікроорганізмів*. Таким чином, імунна система постійно "оновлює свою базу" і краще розрізняє "своїх" та "чужих". Особливо це може бути відчутно для дітей, в яких імунна система розвивається і "навчається". Домашні тварини, і коти в тому числі, можуть цьому сприяти.

У деяких [дослідженнях](https://journals.plos.org/plosone/article?id=10.1371/journal.pone.0253133) було відмічено, що наявність кота в домі більше впливало на мікробіоту жінок, ніж чоловіків. При цьому кількість одних родин бактерій зростала, а інших зменшувалася.

Цікаво, що у власників котів спостерігалися деякі зміни в метаболізмі самого кишкового мікробіому, зокрема, підвищення активності синтезу вітамінів групи B та деяких амінокислот, підвищення метаболізму глюкози та утворення коротколанцюгових жирних кислот (SCFA -- short chain fatty acids) -- тих самих, які живлять епітеліоцити нашого кишківника і сприяють запобіганню запальних процесів у ньому.

Однак, все ж це не є підставою розглядати своїх котиків, як "пухнасті пробіотични добавки", а, в першу чергу -- як *харизматичних компаньйонів із дикими інстинктами, за яких ми одного разу взяли відповідальність*.

![](../images/cat800.jpg)

Photo by [Lloyd Henneman](https://unsplash.com/@lloydhenneman?utm_source=unsplash&utm_medium=referral&utm_content=creditCopyText) on [Unsplash](https://unsplash.com/images/animals/cat?utm_source=unsplash&utm_medium=referral&utm_content=creditCopyText)
