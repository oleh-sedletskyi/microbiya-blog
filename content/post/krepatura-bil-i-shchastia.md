---
introtext: <p lang="uk-UA" align="justify"><span><span><span>Коли мова заходить про крепатуру, кожен з нас так чи інакше має, про що згадати. Переважно це приємні та навіть комічні спогади, бо будь-які тренування – то неодмінно “гормональні коктейлі щастя” і навіть пекельний біль в м’язах не здатен того затьмарити. Про біль та радість тренувань ми поспілкувалися із </span></span></span><span><span><span><b>к. б. н. Олександром Скорохододом.</b></span></span></span></p>
created: '2019-12-05'
title: 'Крепатура: біль і щастя'
alias: krepatura-bil-i-shchastia
date: 05 December 2019
images:
- '![](../images/Skorokhod1000.jpg)'
---

# Крепатура: біль і щастя

Нещодавно Олександр подолав 120-кілометровий марафон, то ж знає про крепатуру практично все! Його величезний досвід різноманітних видів спорту -- легка атлетика, сноубординг, карате та професійні наукові знання в сфері молекулярної біології наразі відкривають нам безцінні science-based knowledge про те, як подолати та оминати крепатуру.

Відразу слід сказати, що саме слово "крепатура" є трохи сленгом, у серйозних колах таке називають **синдромом відтермінованого м'язового болю**(від. англ. delayed oncet muscle soreness, DOMS).

Крепатура виникає, коли ми різко вирішили, що пора займатися спортом та займалися ним, поки не впали. Також вона неодмінно [з'явиться](https://jpma.org.pk/article-details/9408?article_id=9408) при виконанні вправ, де має місце одночасне розтягування і скорочення мікроволокон м'язу, та при задіюванні маловикористовуваних раніше груп м'язів.

[Цікаво](https://link.springer.com/article/10.2165%2F00007256-200333020-00005), що інтенсивність больових відчуттів зростає протягом перших 12-24 годин після припинення фізичних навантажень, досягаючи піку в інтервалі 24-72 години.

**Чому виникає крепатура?**

Довгий час вважалося, що крепатура з'являється через накопичення у м'язах лактату (лактат -- молочна кислота, що є метаболітом глюкози та утворюється під час її анаеробного розщеплення -- коли ми інтенсивно тренуємося і виникає брак кисню). Однак, насправді, 90% лактату нейтралізуються буферними системами організму вже через 40 хв після завершення вправ. [Наразі](https://www.ncbi.nlm.nih.gov/pubmed/12617692), доведеною причиною крепатури є поява мікророзривів у структурі м'язових волокон.

Унаслідок цього [виникають](https://www.sportsmed.theclinics.com/article/S0278-5919(11)00099-8/fulltext) запальні реакції, міграція в зону запалення імунних клітин і виділення ними цитокінів. Вони взаємодіють із рецепторами нервових закінчень та викликають відчуття болю.

**Лише біль чи й шкода?**

Шкода є -- але тимчасова. Якщо не \<\<зловживати\>\> отриманням крепатури -- нічого страшного не відбудеться. Це певний фізіологічний шлях, який доводиться проходити нам і нашому тілу для того аби підвищити чи покращити наші фізичні кондиції. Шкода може бути, якщо давати навантаження, які призводять вже не до крепатури, а травмування. Або ж перенавантажувати себе при наявності крепатури, що теж суттєво підвищує ризик травмування.

**Чи говорить присутність синдрому відтермінованого м'язового болю про ефективність навантажень?**

Ні, на це не варто орієнтуватися. Крепатура ознака, того що ми недостатньо треновані, або мали перерву у тренуваннях, перевантажили певну групу м'язів чи навантажили нові групи м'язів, які не використовували раніше.

**Як її позбутися?**

Природньою реакцією на появу болю в м'язах є бажання уникати будь-яких фізичних вправ і рухів. Однак, в більшості випадків виконання вправ з меншим навантаженням чи із задіянням іншої групи м'язів, а також застосування підходів, що покращують кровообіг та лімфодренаж будуть більш ефективним, аніж просто пасивний відпочинок. Адже всі вони допомагають зменшити запалення та пришвидшити виведення продуктів обміну з пошкоджених тканин.

[Тому](https://www.therapeuticassociates.com/articles/delayed-onset-muscle-soreness-a-runners-friend-or-foe/) **варто продовжувати тренування, однак суттєво зменшити навантаження, працювати з іншими групами м'язів**.

Однак іноді у важких випадках ліпше зробити перерву у тренуваннях та дати собі можливість відновитися. Вправи на розтягування в період 24-72 години, після появи крепатури, слід виконувати **дуже [обережно](https://link.springer.com/article/10.2165%2F00007256-200333020-00005)**.

[Ефективним](https://www.frontiersin.org/articles/10.3389/fphys.2017.00747/full) та приємним засобом від крепатури є **масаж**. У проміжок 24-72 години після тренувань він значно зменшує неприємні відчуття у м'язах. Про масаж для бігунів можна почитати детальніше ось [тут](https://www.time2trail.in.ua/single-post/2018/09/20/4recovery-1-massage). При чому, навіть якщо з тих чи інших причин немає змоги відвідувати масажиста -- досить ефективним також буде використання масажного ролу.

Іншим ефективним засобом є **занурення у холодну воду**-- прийняття ванни чи плавання в басейні. Дослідження [показують](https://www.ncbi.nlm.nih.gov/pmc/articles/PMC4802003/), що дія прохолодної води 11-15°С протягом 11--15 хв дає кращий ефект, ніж пасивне відновлення.

Використання фізичних вправ, масажу, розтяжки, слід робити [обережно](https://www.archives-pmr.org/article/S0003-9993(00)08889-4/fulltext) **зважаючи на відчуття тіла**. Не рекомендовано прийом стероїдних протизапальних засобів (ібупрофен та ін.), вони практично не дають ефекту.

Якщо ж хворобливі відчуття не проходять протягом [5-7 днів](https://www.healthline.com/health/doms#seeking-help), це може свідчити про травму. У такому випадку слід звернутися до лікаря.

**Чи є якісь лайфхаки, як займатися, так щоб крепатура не виникала?**

Слід **тренуватися регулярно**, не збільшувати тривалість та інтенсивність вправ більш аніж на 10%, а також намагатися постійно включати в тренувальну програму невелику кількість нових, \<\<незвичних\>\> вправ, які будуть задіювати нові групи м'язів та допомагати \<\<пропрацьовувати\>\> все тіло. Важлива хороша **розминка**(розігріті м'язи -- менше пошкоджуються) і **заминка**-- аби покращити крово- та лімфо обіг у м'язах.

[Ефективним](https://www.ncbi.nlm.nih.gov/pubmed/17943822) є виконання **вправ на розтягування**до і після навантажень.

Важливим є і **збалансований раціон**, зокрема, присутність в ньому достатньої кількості **білків**. Наприклад, [показано](https://www.ncbi.nlm.nih.gov/pubmed/20087302), що амінокислоти із розгалуженим ланцюгом (**ВСАА**) зменшують ймовірність виникнення мікротравм ум'язах та розвиток запальних реакцій.

**А до яких заходів вдаєшся ти після ультрамарафону або важких забігів чи тренувань?**

1. холодна вода: занурення ніг у холодну воду гірської річки в Карпатах чи басейн на 10-15 хв 2-3 підходи, або ж максимально холодний душ для ніг;

2. багато пиття -- аби пришвидшити процеси виведення продуктів обміну із тканин;

3. сон -- це основний інструмент відновлення для тіла, хоча після ультра -- часто важко нормально заснути наступну ніч;

4. харчування -- важливо поїсти достатньо вуглеводів та білків після ультра аби перекрити енергетичні витрати організму та допомогти швидшому відновленню ушкоджених структур;

5. активний відпочинок на наступний день -- проста хода, їзда на велосипеді -- дозволять покращити кровообіг у ногах не даючи великого ударного навантаження;

6. масаж, масажний рол, [електроміостимуляція](https://www.time2trail.in.ua/post/racerecovery-compex) -- додаткові засоби, які за наявності -- стараюся застосовувати.

Загалом, регулярні фізичні навантаження та продуманий тренувальний план це на 90% запорука того, що після тренування не виникне синдрому відкладеного м'язового болю. Якщо ж після перерв у тренуваннях, змагань або ж при виконанні нових для нас вправ крепатура з'явилася -- її не слід боятися. Це нормальна фізіологічна реакція тіла, яка дозволяє організму швидко адаптуватися до фізичних навантажень та рухатися далі до нових звершень.

![](../images/Skorokhod1000.jpg)
