---
introtext: <div data-blogger-escaped-> <p><span>Це – справді важлива інформація, яка може уберегти когось від харчового отруєння. Для тих, кому важливий лише факт – <b><i>молоко із магазину, яке самовільно скисло, вживати в їжу ні в якому випадку не можна! І млинці на ньому пекти також не варто.</i></b></span><b><i> </i></b></p> </div> <div data-blogger-escaped-> <p><span>А тепер розберемося, чому.</span></p> </div>
created: '2018-09-16'
title: Самоквасний кисляк із магазинного молока – чому не можна
alias: kysloe-moloko
date: 16 September 2018
images:
- '![](../images/sore1.jpg)'
---

# Самоквасний кисляк із магазинного молока – чому не можна

**![](../images/sore1.jpg)**

**Чому взагалі скисає молоко?**

Це обумовлено діяльністю мікроорганізмів, що туди потрапили. Молочнокислі бактерії споживають лактозу і виділяють молочну кислоту, рН падає, молочний білок згортається -- вміст банки змінює консистенцію.

До слова, молоко є привабливим субстратом не лише для молочнокислих бактерій. І якщо там розвиваються інші групи мікроорганізмів, то ніхто їм не заборонить продукувати які завгодно метаболіти, наприклад, токсини.

Тому для гарного безпечного кисляка необхідні саме молочнокислі бактерії!

**Як молочнокислим бактеріям туди потрапити?**

Варіант перший -- у Вас є корова. Все банально просто -- молочнокислі бактерії живуть на поверхні шкіри тварини, що дає молоко, і потрапляють туди переважно під час доїння. Справедливо додати, що це все так гарно відбувається, коли тварина здорова, а її господарі не лінуються гарно мити руки і посуд.

Варіант другий -- у Вас є закваска. На Ваш вибір зараз існує їх широкий асортимент, можна приготувати йогурт чи кефір на свій смак. Просто додаємо порошок, який містить молочнокислі бактерії, в молоко і чекаєм, поки скисне. Це, до речі, можна зробити не лише за допомогою закваски, а й готових магазинних кисломолочних продуктів. Але про це -- в наступних дописах.

А тепер згадуємо, <ins>[чому магазинне молоко може так довго зберігатися](moloko-dovhotryvaloho-zberihannia-pyty-chy-ne-pyty.html)</ins> -- воно пройшло термообробку. Молочнокислі бактерії -- істоти ніжні та вразливі -- більшість з них загине вже при 50-60℃. Чого не скажеш про бактерії, які вміють утворювати спори і здатні пережити пастеризацію -- свого роду великий потоп місцевого масштабу -- якщо збудував ковчег -- літр молока твій!

*Отже **що відбувається, коли ми вдома намагаємося приготувати самоквасний кисляк із пастеризованого молока?***Молочнокислі бактерії плавають мертві пузом догори, а їх зальотні колеги радо вилуплюються зі спор і бурхливо множаться! І добре, якщо вони не продукують токсини чи не є носіями генів антибіотикорезистентності!

Якщо це молоко довготривалого зберігання, то, скоріш за все, стоятиме воно трохи довше. Однак, в силу мікробного насичення повітря Вашої кухні, холодильника, посуду і Вас самих, рано чи пізно туди щось насиплеться і проросте. Чи будуть це саме такі корисні і бажані молочнокислі бактерії? Ймовірність, звичайно, є, але, погодьтесь, вона не така висока. Тому, якщо хочеться самому чогось такого поквасити, варто скористатися закваскою.

До слова про домашнє молоко -- якщо його перекип'ятити, то, певна річ, молочнокислі бактерії там також загинуть. Тому в такому випадку теж слід їх туди якимось чином поселити -- закваска, сметана чи йогурт чудово підійдуть.

**Якщо пити таку самоквасну мордегегу трохи перехотілося, перейдемо до млинців.**

Термообробка їжі рятує нас від харчових отруєнь вже чимало часу -- хвороботворні бактерії не витримують знайомства із сковородою, як і більшість їх не стійких до температури продуктів життєдіяльності, які мають білкову природу. Однак існує ряд термостабільних токсинів, як наприклад, [термостабільний ентеротоксин кишкової палички чи сальмонели](https://books.google.com.ua/books?id=dtsxFgCfevgC&pg=PA18&lpg=PA18&dq=thermostable+toxin&source=bl&ots=2lsqVDKtu_&sig=AA3ttArW0MlABtIOpkZKDB-kQYQ&hl=uk&sa=X&ved=2ahUKEwjGs_veyNjdAhVBhqYKHamCDLYQ6AEwB3oECAQQAQ#v=onepage&q=thermostable%20toxin&f=false), які викликають діарею та гастроентерити. Тому спокійніше викинути таке молоко, ніж гратися в рулетку. В азартні ігри приємніше вигравати :)

![](https://1.bp.blogspot.com/-2zxtjVSX2y4/W63B9O0tGUI/AAAAAAAAAIk/_SzAQl2mTPM30c6yVMtnGEDBIj-pk20dgCLcBGAs/s320/%25D0%25BC%25D0%25BE%25D0%25BB%25D0%25BE%25D0%25BA%25D0%25BE.jpg)

