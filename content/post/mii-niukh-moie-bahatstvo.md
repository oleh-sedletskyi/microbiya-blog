---
introtext: <p align="left"><span> Нюх – можна сказати, найдревніший спосіб живих організмів сприймати довкілля. Його прообразом є різного типу хімічні аналізатори, які, наприклад, дозволяють бактеріям рухатися в напрямку градієнту хім речовин. Нюх відіграє важливу роль у тварин, у той час як комфортне існування в умовах суспільства дозволяє нам не надавати цьому чуттю ключового значення, та, наприклад, не включати перевірку нюху до планового медогляду. Тим не менше, <a href="https://www.ncbi.nlm.nih.gov/pmc/articles/PMC5863566/#CIT0103">за статистикою</a>, наведеною американськими дослідниками (куди ж без них? В нас таке не рахують поки), втрата нюху спостерігається у 3,2 % людей після 40 років, а після 60 років ця цифра сягає 14-22%. </span></p> <p align="left"><span> Тим не менше, відчуття запахів для нас є іноді важливішим, ніж ми про нього думаєм.</span></p>
created: '2019-02-15'
title: Мій нюх - моє багатство
alias: mii-niukh-moie-bahatstvo
date: 15 February 2019
images:
- '![](../images/nyuh_300.jpg)'
---

# Мій нюх - моє багатство

**Нюх може мати життєво важливе значення у деяких критичних ситуаціях**

Запах горілого, газу чи зіпсованого продукту -- це те, що може **попередити про пожежу, вибухонебезпечну ситуацію чи уберегти від важкого харчового отруєння**.

**Нюх дає нам можливість насолоджуватися їжею**

І це не лише встигнути напродукувати повний рот слини у відповідь на запах яблучного пирога, а й **безпосередньо насолодитися його смаком** . Інформація про їжу [передається](https://www.ncbi.nlm.nih.gov/pmc/articles/PMC5783692/) двома шляхами: перший -- від нюхових рецепторів, присутніх в ніздрях, а другий -- від рецепторів, присутніх в носоглотці.

Таким чином, під час жування та ковтання ці рецептори активуються та доповнюють смакову інформацію. Тому будь-яка зміна сприйняття запахів впливає і на зміну сприйняття смаку.

Роздумуючи філософськи, добре це чи погано -- можна посперечатися, бо **люди із погіршеним чи відсутнім нюхом, з іншого боку, не схильні переїдати.** Їм взагалі їжа не особливо в радість... Але стривайте, бережіть свої нюхові цибулини, з іншими плотськими утіхами також труднощі...

**Нюх відіграє важливу роль в сексуальному житті**

Дослідення показують, що гострота нюху прямо корелює із [задоволеністю від сексу](https://link.springer.com/article/10.1007/s10508-018-1203-x). **Жінки із гострішим нюхом частіше досягають оргазму** . А у чоловіків ослаблення нюху корелює із вищим **ризиком виникнення еректильної дисфункції.**

Також вважається, що саме відчуття нюху дозволяє ще не відомим нам чином [обрати партнера](https://www.researchgate.net/publication/316057666_Sexual_Preference_and_the_Self-Reported_Role_of_Olfaction_in_Mate_Selection), який нам найбільше генетично підходить та має гарний стан здоров'я.

І хоч ми навряд чи зможемо, як деякі представники тваринного світу, нанюхати кандидатуру для спарювання за багато кілометрів, однак іноді схильні намагатися обдурити нюх партнера, підсовуючи йому діори, армані, чи якісь дорогущі афродізіаки із екстрактом статевих залоз ховрахів.

<ins>Наша *суб'єктивна* точка зору:</ins> це лише збиває з пантелику наші органи чуттів і додає неясності і в без того іноді надто складні людські стосунки.

**Нюх -- важливий інструмент самооцінки та соціальної взаємодії**

Простіше кажучи -- **ми "не забуваємо помитися"** . Хоч раз хтось в житті стикався із ситуацією, коли від людини немилосердно тхне і думав - "як же ж так можна". Можна лише пожаліти, бо, скоріш за все, людина просто має проблеми із відчуттям запахів і ... про **це навіть не здогадується**! І для неї це може бути соціальним лихом, бо навряд чи хтось з не надто близького оточення їй про це скаже.

І не факт, що такими людьми не можемо стати, чи не є, власне, ми самі...

**Чому виникають проблеми з нюхом?**

*<ins>Травма та анатомічні причини.</ins>*

Втратити нюх можна після травми голови, як [сталося](https://www.bbc.com/news/magazine-23051270), наприклад, із двічі олімпійським чемпіоном Джеймсом Крекнеллом, якого на велосипеді збила вантажівка.

*Мить соціальної реклами: якби не шолом, який розколовся надвоє, про його втрату нюху ніхто б і не дізнався.*

Насправді втрата нюху [через травми](https://www.ncbi.nlm.nih.gov/pubmed/11772488) -- не таке вже й рідкісне явище.

Іншими [можливими анатомічними змінами](https://www.ncbi.nlm.nih.gov/pmc/articles/PMC5863566/), що можуть бути причинами втрати чи погіршення нюху -- поліпи, пухлини, ознаки інших захворювань -- **ранні прояви нейродегенеративних порушень**, наприклад, при хворобі Паркінсона чи Альзгеймера.

*<ins>Запальний процес у верхніх дихальних шляхах</ins>*

Ми час від часу маємо досвід відчути, як воно важко без нюху -- коли закладає ніс, виникає нежить чи синусит. Коли таке явище часто повторюється, **хронічний запальний процес** уражує нюхові клітини та їх рецептори і може спричинити погіршення чи втрату нюху. Дослідники [зазначають](https://www.ncbi.nlm.nih.gov/pmc/articles/PMC5863566/), що відсоток відновлення таких втрат 30-60%.

*<ins>Тютюнопаління</ins>*

**Люди, які палять, мають значно [вищий ризик](https://www.ncbi.nlm.nih.gov/pubmed/28561327) втрати чи ослаблення нюху** , а також -- вищеперерахованих [відповідних наслідків](https://www.ncbi.nlm.nih.gov/pubmed/29121272). Гарна новина -- **якщо кинути палити, то нюх з часом відновиться**, якщо його втрата чи послаблення не були пов'язані з іншими факторами.

Окрім тютюнопаління до можливих причин погіршення нюху відносять можливий **вплив забруднюючих та токсичних речовин** (пил, газ, випари летких сполук). Також **тимчасове** погіршення нюху може спричинювати **надмірність у використанні різних засобів із інтенсивним запахом** -- побутової хімії, парфумів, вживання їжі із великою кількістю ароматизаторів, "пахучки" в автомобілях, пральні засоби, освіжувачі повітря, тощо.

**Як зберегти нюх?**

По-перше, потрібно <ins>якось оцінити стан речей.</ins>

Варто звернути увагу:

якщо Ви вже тривалий час не можете пригадати ситуацію, коли Вас потривожив якийсь неприємний запах;

якщо Ви готуєте їжу, але вона Вам не пахне;

якщо збираючи речі в пральну машину, не можете по запаху визначити, потребує річ прання чи ні;

якщо Ви вже давно не завмирали від запаху дощу;

якщо в торговельному центрі не можете знайти по запаху брокард :)

До слова, про парфуми -- незле спитати когось із близьких знайомих, **чи не надто різко "звучать" Ваші парфуми** . Коли ми **довго користуємося одним ароматом, то адаптуємося** до нього і дещо гірше його відчуваємо. І навіть якщо колеги відкривають квартирку, коли Ви заходите до приміщення, то, навряд чи прямо наважаться Вам про це сказати.

По-друге, варто приділити увагу власному здоров'ю, а саме -- <ins>лікуванню хронічних запальних процесів</ins> верхніх дихальних шляхів.

По-третє, <ins>відмовтеся від тютюнопаління</ins> -- Ваші легені, Ваша родина та випадкові люди в черзі в супермаркеті будуть Вам вдячні;

Також старайтеся не зловживайте засобами з надто інтенсивними запахами -- це збереже Вашу чутливість та чуттєвість :)

![](../images/nyuh_300.jpg)

Photo by [Cristian Newman](https://unsplash.com/photos/iG0g5jQgZOo?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/smell?utm_source=unsplash&utm_medium=referral&utm_content=creditCopyText)
