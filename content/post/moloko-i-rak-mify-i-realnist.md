---
introtext: <p><span><span>Тема раку завжди болісна, хвилююча і спекулятивна. Це стосується і продуктів харчування. Що їсти, щоб не захворіти? Що не їсти, щоб не захворіти? </span><span>Існує чимало питань та міфів про споживання молочних продуктів. Ймовірні ризики онкоутворення – левова частка запитань. </span></span></p> <p><span>Короткий огляд наукових публікацій останніх років на цю тему може дати частину відповідей.</span></p>
created: '2018-11-16'
title: 'Молоко і рак: міфи та реальність'
alias: moloko-i-rak-mify-i-realnist
date: 16 November 2018
images:
- '![](../images/milk-men1.jpg)'
---

# Молоко і рак: міфи та реальність

Відомо, що молоко корів містить багато різних гормонів, необхідних для швидкого росту та розвитку телят ([2015 р](https://www.ncbi.nlm.nih.gov/pmc/articles/PMC4524299/)). Серед них -- пролактин, прогестерон, інсуліноподібний фактор росту, простгландини та естрогени. Практично всі вони не руйнуються при нагріванні, тому присутні у молоці та молокопродуктах. [Хороша новина](https://www.ncbi.nlm.nih.gov/pubmed/22561023) -- їх кількість є порівняно не настільки високою, як стверджують дослідники -- наприклад, три порції незбираного молока містять близько десятої частини тієї кількості естрогенів, що могли б взагалі спричинити якийсь фізіологічний вплив на наш організм

Більша кількість авторів численних досліджень та оглядів схиляється до думки, що залежності між споживанням молочних продуктів та ризиками виникнення онкологічних захворювань немає, або ж навпаки, вона обернено пропорційна.

**Що ж вони конкретно пишуть?**

Огляд ([2018 р](https://www.ncbi.nlm.nih.gov/pubmed/29606182)), присвячений впливу споживання молочних продуктів та червоного м'яса на хронічні захворювання, говорить про відсутність зв'язку між вживанням молочних продуктів та виникнення раку молочної залози.

В іншому [дослідженні](https://www.ncbi.nlm.nih.gov/pubmed/29770759) (на прикладі 80 тис пацієнтів, Норвегія, 2018 р.), показано "слабку зворотню залежність між споживанням молока та виникнення раку товстого кишківника у жінок" (нагадаємо, що на півночі Європи більшість населення має працюючу лактазу).

У [огляді](https://www.ncbi.nlm.nih.gov/pubmed/27882862) (2016 р) показано, що споживання молочної продукції не впливало або знижували ризики захворіти на діабет другого типу, ожиріння у дітей, хвороби серця, відмічено позитивний вплив на мінералізацію та щільність кісток. Вказано на існування оберненого зв'язку між споживанням молока та ризиком виникнення раку товстого кишківника, сечового міхура, шлунку, молочної залози, та відсутність з'язку із ризиками виникнення раку підшлункової залози, яєчників та легень. Автори пишуть, що докази зв'язку між споживанням молока та ризиками виникнення раку передміхурової залози є непослідовними.

Інші автори ([2018 р](https://www.ncbi.nlm.nih.gov/pubmed/30247998)) також їх в цьому плані підтримують і погоджуються, що "немає чітких даних про споживання молока та ризики виникнення онкологічних захворювань".

У маленькому розділі вже згадуваного огляду за [2015](https://www.ncbi.nlm.nih.gov/pmc/articles/PMC4524299/) рік кажуть, що "наявні в літературі дані є дуже суперечливими". Частина авторів вказують на існування зв'язку споживання молока та ризиками виникнення раку передміхурової залози. Особливо [рішуче](https://www.ncbi.nlm.nih.gov/pubmed/19496976) в цьому плані налаштовані [японські дослідники](https://www.ncbi.nlm.nih.gov/pubmed/11601881), які пов'язують істотне підвищення частоти захворювання на цю хворобу в чоловічого населення із майже 20-кратним збільшенням обсягу споживання молочних продуктів.

Автори [огляду](https://link.springer.com/content/pdf/10.1007%2Fs10552-017-0883-1.pdf), який був опублікований в 2017 році на основі аналізу 172 публікацій на тему молока і ризиків виникнення розвитку пухлин передміхурової залози вказують, що такий зв'язок ймовірно існує, і припускають, що ключову роль тут відіграє інсуліноподібний фактор.

Інші дослідники [вивчали](https://www.ncbi.nlm.nih.gov/pubmed/22043817) вплив молока на ріст культур клітин раку передміхурової залози та молочної залози. Показали, що молоко сприяло росту ракових клітин передміхурової залози, але не впливало на ріст клітин раку молочної залози (її швидкість дещо підвищувало соєве молоко - упс)

Про всяк випадок, примітка -- результати дослідження "in vitro" (тобто, поза організмом), не рівносильно твердженню "продукт Х викликає рак"!

В одній з [публікацій](https://www.ncbi.nlm.nih.gov/pubmed/30374967) (2018 р) було проаналізовано 61 дослідження і показано, що ферментовані молочні продукти (тобто, кисломолочні продукти) навпаки знижують ризик (близько на 15%) виникнення онкологічних захворювань (конкретно досліджували зв'язок із раком стравоходу, сечового міхура та товстого кишківника.

У нещодавньому [дослідженні](https://sci-hub.tw/10.1093/ajcn/nqy037) (2018 р) ( 2258 осіб, Північна Каліфорнія і Луізіана, діагноз -- аденоарцинома простати, вік пацієнтів 40-79) проаналізовано раціон пацієнтів протягом року перед постановкою діагнозу. Показано, що характер прогресування захворювання був агресивніший у прихильників незбираного молока: "при аналізі агресивності раку передміхурової залози серед споживачів незбираного та знежиреного молока було відмічено, що вживання більш як 1,25 порції незбираного молока підвищувало шанси високоагресивного раку передміхурової залози на 74% у порівнянні із споживачами знежиреного молока). Справедливо відмітити, що в цьому дослідженні також і вказується на інші фактори, що демонструють кореляцію із хворобою, як наприклад -- паління та споживання насичених жирів.

Схожі результати були отримані раніше [іншими авторами](https://www.ncbi.nlm.nih.gov/pubmed/23256145) (2013 р, 2806 пацієнтів), де споживання незбираного молока було асоційовано із вищою смертністю від раку передміхурової залози.

Інше [дослідження](https://www.ncbi.nlm.nih.gov/pubmed/28187509) (2017 р, Швеція, 525 осіб) показало, що серед чоловіків, у яких було діагностовано аденокарциному і які споживали більше трьох порцій молока високої жирності був вищий рівень смертності.

**Які з цього варто зробити висновки?**

**Наукових даних про вживання молочних продуктів як причину виникнення онкологічних захворювань****немає** . Зате існують дані про **зниження ймовірності виникнення деяких видів раку** (шлунку, товстого кишківника, сечового міхура, молочної залози) **при вживанні кисломолочних продуктів.**

Існують **суперечливі** дані про вплив молока (особливо, незбираного) на розвиток **раку передміхурової залози** . Тому **споживачам, які знаходяться в групі ризику**(наприклад, чоловіки, в яких наявний хронічний запальний процес передміхурової залози чи діагностовано її пухлину, або ж у яких в родині є такі випадки) ймовірно слід **ретельніше планувати свій раціон** -- не перевищувати рекомендовані норми споживання молока, надавати перевагу кисломолочним продуктам та молоку із нижчим вмістом жиру.

![](../images/milk-men1.jpg)
