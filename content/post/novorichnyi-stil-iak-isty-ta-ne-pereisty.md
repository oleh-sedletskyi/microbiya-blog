---
introtext: <p align="justify"> <span> На порозі - свята. А в силу наших традицій це ще й чималий застільний марафон. Ми не будемо зараз розмірковувати добре це чи погано, натомість як завше, поговоримо про практичні сторони цього питання.</span></p> <p align="justify"><span> Чому ми переїдаємо? Що відбувається з нашими нутрощами? Та 10 дієвих прийомів - як вийти переможцем у цьому батлі. </span></p> <p align="justify"><span>Допоміг нам розібратися у цій нелегкій для совісті та шлунку справі <strong>лікар-гастроентеролог, Олександр Стеценко.</strong></span></p>
created: '2018-12-27'
title: '10 заповідей святкового застілля: як не переїсти?'
alias: novorichnyi-stil-iak-isty-ta-ne-pereisty
date: 27 December 2018
images:
- '![](../images/yak-ne-pereisty.300.jpg)'
---

# 10 заповідей святкового застілля: як не переїсти?

**Переїдання -- як ознака нашої соціальності**

Переїдаємо ми доволі нерідко. Причини бувають дуже різні, але найчастіше це -- стрес, соціальний фактор та нервові чи метаболічні порушення. Святкові застілля -- класичний приклад переїдання, внаслідок **соціального фактору.** Є чимало [наукових досліджень](https://www.sciencedirect.com/science/article/pii/S0195666314004590), які вказують на те, що наша харчова поведінка дуже залежить від нашого оточення. Ми споживаємо небагато їжі у компанії незнайомців, але схильні з'їдати більш, ніж на 70% більше їжі, коли їмо в оточенні близьких людей. Особливо це виражено, коли кількість учасників застілля більше 6. Цікаво, що більше піддаються цьому впливу чоловіки.

В експериментах, де порівнювали кількість з'їденої їжі наодинці, із двома друзями, двома незнайомцями та перед екраном телевізора, було показано, що учасники, які споживали їжу із друзями або перед телевізором, переїдали найбільше -- впізнаєте наше традиційне новорічне застілля? :)

Ми схильні переїдати та проводити часу за столом більше, коли знаходимося у приємній компанії. І це не що інше, як [прояв нашої людської природи](https://www.sciencedirect.com/science/article/abs/pii/S0031938406001879) -- соціальності.

**Що відбувається, коли ми переїдаємо?**

Коли ми споживаємо надмірну кількість їжі, наш шлунок надто розтягується. Це неприємно і боляче. А якщо це відбувається кілька разів підряд (святкування одне-друге та ще пару походів по всіх гостях), то маємо розтягнений шлунок, та нездатність насититися звичними для себе розмірами порцій! Адже одним із факторів виникнення відчуття ситості є саме тиск на стінки шлунку! А для розтягненого шлунку для такого ж тиску кількість їжі потрібна більша! Приємна новина -- цей процес, як правило, зворотній і якщо певний час споживати менші порції їжі, то шлунок знову зменшиться.

Верхній клапан шлунку іноді не витримує надмірного навантаження і кислий вміст закидається у стравохід, відбувається його опік, що призводить до запалення та ерозій. Так розвивається гастроезофагальна рефлюксна хвороба.

Нижній клапан нашого шлунку також не витримує гпдмірного тиску їжі і пропускає її порції у напівперетравленому вигляді далі у кишківник. Це є фактором розладів травлення, зокрема, метеоризму. Адже за нормальних умов у шлунку їжа зазнає важливих змін -- розщеплюється на складові, які потім можуть всмоктатися ворсинками тонкого кишківника. Також під дією шлункового соку гине більшість хвороботворних бактерій, а виживають лише кислотостійкі, зокрема, молочнокислі бактерії. А при переїданні недоперетравлена та багата небажаними бактеріями маса потрапляє в дванадцятипалу кишку та починає бродити і продукувати гази.

У дванадцятипалу кишку відкриваються жовчні протоки та протока підшлункової залози. І коли ми вклали півпорося з олів'є та пляшкою горілки, вся та вируюча маса, та ще й під додатковим тиском газів може закидатися назад у протоки підшлункової залози. А це, щонайменше -- кислотний опік ніжних секреторних тканин.

А це - розвиток чи загострення панкреатиту. І, що найстрашніше -- гострої його форми! При цьому розвивається гострий больовий синдром, а сам учасник застілля потребує невідкладної медичної допомоги та часто - термінового оперативного втручання! Щосвят медики відмічають підвищення кількості загострень панкреатитів у кілька разів! А гострий панкреатит практично завжди пов'язаний із вживанням алкоголю.

До слова, серцево-судинна система теж потерпає чимало, адже тісно пов'язана із диханням, а щоб нормально дихати, нам потрібна працююча діафрагма. А вона заблокована переповненим шлунком!

Слід пам'ятати, що алкоголь і кофеїн тільки погіршують ситуацію при переїданні -- бо послаблюють його симптоми і дозволяють нам їсти ще. Тут ще й виникає зачароване коло, бо також надмірна кількість їжі сприяє надмірному вживанню алкоголю -- ми повільніше п'яніємо, отже схильні випити більше. Але організму все одно доведеться якось знешкоджувати весь той алкоголь і легше йому від того не стає!

Популярними і рекламованими засобами при переїданні є ферментні препарати. Вони дійсно можуть дещо полегшити травлення та засвоєння спожитої їжі, але не вбережуть Ваш шлунок від розтягнення та болю, а Вашу підшлункову залозу -- від панкреатиту.

Ну і, ясна річ, переїдання позначиться на Вашій фігурі та стані здоров'я у подальшому.

Які страхи! Подумаєте Ви і матимете рацію! Тому далі --**перелік дієвих** **прийомів**, як тієї біди уникнути і згадувати потім застілля з приємністю.

**Як не переїсти: ефективні лайфхаки**

**1.** Не залишайтеся голодними, очікуючи часу застілля. Якщо вирушаєте на вечірку -- з'їжте щось перед нею. Бажано, щоб це "щось" було не цукерочкою чи тістечком, а містило білок та клітковину. Це вбереже ваш шлунок від болючих спазмів від одного запаху олів'є, а також вбереже від раптового та недоречного сп'яніння!

**2**. Памʼятайте, що алкоголь та кофеїн просто пригнічують відчуття ситості - постарайтесь на них не налягати. Пийте невеликими ковтками і в невеликих кількостях, не ведіться на якісь кимось вигадані правила допивати "до дна". Ви - володар свого організму і Ви, а не хтось, несете відповідальність за його добробут!

**3**. Ретельно пережовуйте їжу та спробуйте не сильно наїдатися у перші 20 хв застілля! Відчуття ситості формується приблизно за такий проміжок часу і далі Вам буде легше залишатися поміркованим.

**4**. Ми все одно захочемо спробувати всі страви, правда ж? А їх багато! Накладайте їжу у свою тарілку якомога меншими порціями -- ліпше потім взяти добавки того, що сподобалося найбільше.

**5**. Не соромтесь розділити з кимось канапку, котлету чи десерт -- саме ця найменша неподільна порція їжі є додатковим фактором переїсти;

**6**. Використайте кожну можливість, щоб порухатися! Підійдіть до вікна -- подивіться на феєрверки! Візьміть участь у прибиранні зі столу, потанцюйте чи пограйте в твістер, крокодила чи, навіть, в сніжки!

**7.** Сплануйте свято так, щоб їжа була далеко не головним джерелом радості! Нехай це буде приємне спілкування, подарунки, ігри чи навіть Ваша нова сукня!

**8.** Якщо очікується гостювання у надто гостинних господарів, що готові згодувати Вам всю річну норму олів'є і розцінюють відмову як кровну образу та синонім "несмачно" (так, нажаль, таке буває!) - приготуйте заздалегідь стратегію відбивання цих атак. Дякуйте, хваліть господиню, але на "ще шмат курочки" ні в якому разі не ведіться! На крайній випадок, фраза "лікар заборонив" або "щось нудить" - Вам в поміч! ;)

**9**. Якщо раптом усвідомили, що вже давно ситі, але рука далі тягнеться до столу -- нехай вона тягнеться... за склянкою води! Але просто чистої звичайної води! Чинно попивайте воду, якщо відчуваєте, що потрібно себе просто чимось зайняти, підтримуючи бесіду!

**10.** Пам'ятайте та подумки собі нагадуйте, що вранці Ваше тіло скаже Вам дякую за кожну нез'їдену ложку і невипитий келих! А, як кажуть, як Новий рік зустрінеш... :)

![](../images/yak-ne-pereisty.300.jpg)

Photo by [Kelly Jean](https://unsplash.com/photos/TclQHtlkzRc?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/girls-eating-on-the-party?utm_source=unsplash&utm_medium=referral&utm_content=creditCopyText)

