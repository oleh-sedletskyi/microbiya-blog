---
introtext: <p> <span>Подорож до іншої країни – це завжди нова пригода, занурення в інший соціум та інший … біоценоз. Домовлятися доведеться не лише з прикордонниками, а й з місцевою мікробіотою. Потрібно також і розуміти, що стрімкий розвиток транспортного сполучення сприяє швидкому обміну мікробних збудників різних захворювань між найвіддаленішими частинами світу. </span></p>
created: '2019-05-08'
title: 'Про мікроби: пам’ятка туристу'
alias: pro-mikroby-pamiatka-turystu
date: 08 May 2019
images:
- '![](../images/travel_300.jpg)'
keywords:
- діарея мандрівників
- бактерії кишкові
- ентеротоксичні штами
- моск
- туризм безпека подорожей
- захист від хвороб у подорожах
- вода в подорожах
- щеплення для подорожей
- репеленти від комах
- санітарія під час подорожей
description: 'Стаття з порадами щодо запобігання мандрівним хворобам: діарея мандрівників, інфекційні ризики регіонів, укуси комах, безпечне споживання води та їжі, щеплення та гігієна під час подорожей.'
---

# Про мікроби: пам’ятка туристу

**Які ж мікроби підстерігать туристів?**

За статистикою, найпоширеніша халепа, з якою стикаються туристи - так звана "**діарея мандрівників**". Нова їжа, вода і довкілля містять силу-силенну мікроорганізмів, у тому числі і патогенних, які, однак, в багатьох випадках на місцевих жителів не мають такого вираженого негативного впливу.

Найчастіше причиною "діареї мандрівників" є ентеротоксичні штами кишкової палички, іноді -- кампілобактерії (у південній Азії). Окрім бактерій спричинювати цей синдром можуть і віруси (ротавіруси, вірус Норуолк - частіше уражує закриті групи людей -- круізні лайнери, туристичні групи) та найпростіші (криптоспоридії -- у басейнах готелів). До переліку кишкових інфекцій, що можуть чатувати на туристів, можна додати й холеру -- якщо вже зовсім не пощастить.

Високий ризик діареї мандрівників мають країни [Латинської Америки](https://uk.wikipedia.org/wiki/%D0%9B%D0%B0%D1%82%D0%B8%D0%BD%D1%81%D1%8C%D0%BA%D0%B0_%D0%90%D0%BC%D0%B5%D1%80%D0%B8%D0%BA%D0%B0), [Африки](https://uk.wikipedia.org/wiki/%D0%90%D1%84%D1%80%D0%B8%D0%BA%D0%B0), [Близького Сходу](https://uk.wikipedia.org/wiki/%D0%91%D0%BB%D0%B8%D0%B7%D1%8C%D0%BA%D0%B8%D0%B9_%D0%A1%D1%85%D1%96%D0%B4), [Південної](https://uk.wikipedia.org/wiki/%D0%9F%D1%96%D0%B2%D0%B4%D0%B5%D0%BD%D0%BD%D0%B0_%D0%90%D0%B7%D1%96%D1%8F) та [Південно-Східної Азії](https://uk.wikipedia.org/wiki/%D0%9F%D1%96%D0%B2%D0%B4%D0%B5%D0%BD%D0%BD%D0%BE-%D0%A1%D1%85%D1%96%D0%B4%D0%BD%D0%B0_%D0%90%D0%B7%D1%96%D1%8F).

Іншою загрозою є **укуси комах** , які не просто дошкуляють чи лякають, а й **можуть заразити нас небезпечними хворобами**. Це стосується комарів, кліщів, деяких мух. Вони можуть переносити малярю, вірус Зіка, лейшманіоз, хворобу Лайма, кліщовий енцефаліт, японський енцефаліт, жовту лихоманку, сонну хворобу, вірус Чікунгунья.

**Природнім резервуаром збудників багатьох хвороб людини є саме дикі тварини.** Так, наприклад, багато диких тварин можуть бути заражені сказом, степові гризуни Азії можуть переносити чуму (пам'ятаємо про недавній спалах бубонної чуми в Монголії -- коли туристи вполювали зараженого бабака), птахи -- пташинний грип, кажани Африки -- вірус Марбург та Ебола.

Окрім таких страхіть, існують менш вишукані, але іноді не менш небезпечні хвороби, як ті, що п**ередаються статевим шляхом та через кров**. Це зайве нагадування для прихильників секс-туризму та любителів привозити із подорожей нові татуювання.

Серед приземленіших неприємностей можна згадати **грибкові захворювання** шкіри і особливо, ніг. Також -- звичайні наші грз, грип, вітрянка, краснуха, кір -- якщо вам не пощастило, наприклад, із сусідами в літаку і у вас з якихось причин немає щеплень.

**Однак все не так страшно -- варто вживати заходів, щоб в такі ситуації не потрапляти.**

Отож квитки придбано, готель заброньовано. Не залежно чи це поїздка в "all inclusive", круіз на яхті, "галопом по європах" з ручною кладдю, похід в гори чи кемпінг -- **купуємо страховку, узгоджуємо маршрут** . Добре, щоб це була страхова компанія з гарним ім'ям і яка покриває витрати не лише на "транспортування тіла на Батьківщину". І з'ясовуємо детальний алгоритм дій у разі "чого" -- ДО поїздки. **Зберігаємо в телефонній книзі номер телефону**, куди телефонуватимете, якщо доведеться.

Банальна але важлива порада -- **перед поїздкою варто дізнатися про можливі інфекційні ризики, притаманні для даного регіону.** Незле почитати свіжі новини країни, до якої подорожуєте.

У окремих випадках потрібно **доповнити перелік своїх щеплень**, як наприклад, щеплення від жовтої лихоманки, якщо Вас вабить дика Африка, або ж від кліщового енцефаліту, якщо плануєте проводити багато часу на природі в ендемічній зоні поширення цього захворювання.

У подорожах вживаємо лише **бутильовану воду** . Особливо це стосується так званих "екзотичних" країн. Якщо немає такої можливості -- воду **кип'ятимо** . Як бажаєте перестрахуватися, споживайте також бутильовану воду **на борту літака** , за [деякими](https://www.ncbi.nlm.nih.gov/pmc/articles/PMC4661625/) даними, із якістю води на борту може бути не все так добре, як хотілося б.

Не ковтаємо воду **в басейні.** Американська рада з питань якості води та здоров'я минулого року провела опитування, яке показало, що більше половини респондентів не приймають душ перед тим, як зайти в басейн. Третина тих, які все ж користуються душем перед плаванням, роблять це менше однієї хвилини, що, погодьтесь, аж ніяк не достатньо, щоб помитися. Кожен четвертий зізнався, що хоч раз справляв малу нужду, не виходячи з басейну (а скільки не зізналось?). 17% опитаних визнали, що діарея не зупинить їх користуватися басейном, де плавають інші люди. Про це детальніше [тут](https://waterandhealth.org/healthy-pools/would-you-know-if-your-local-pool-failed-its-health-inspection-unlikely-survey-reveals/). Про інші ризики, пов'язані із басейнами -- у нашій публікації -- [тут](baseyn-i-mikrobi.html).

**Овочі-фрукти** ліпше навіть **почистити**, а не помити, якщо сумніваєтеся у якості води.

Не споживаємо "**вуличну їжу**". Уникаємо споживання **устриць, море-продуктів та рифової риби --**рифова риба може бути містити сигуатоксин (токсин деяких водоростей, які живуть біля рифів і якими харчується риба).

Уникаємо страв **із недостатньою термічною обробкою** (стейк з кров'ю, яйця-пашот, шашлик, тощо)

Уважно **читаємо попереджувальні таблички, дотримуємося законів і правил.** їх могли придумати не лише для того, наприклад, щоб Ви не обривали квіти з кущів, а й, можливо, щоб уберегти Вас, наприклад, від якихось отруйних павуків, які можуть на них бути.

Тримаємося **на відстані від тварин**, особливо диких. Не годуємо із рук мавпочок, єнотів, навіть, якщо вони дуже милі;

Якщо є ризик передачі захворювань через укуси комах -- **користуємося репелентами**. Не забуваємо про головний убір -- комарі, наприклад, чудово кусають і за волосисту частину голови.

Не спокушаємося послугами **тату** -салона "біля пляжу", те ж саме стосується **манікюру** -- такі процедури ліпше робити в салонах, де Ви впевнені у дотриманні правил асептики;

Якщо у Вас виникають сумніви з приводу чистоти в готелі, де Ви зупинилися, **обробіть в номері дезінфектантом вимикачі та дверні ручки** . **Пульт** від телевізора ліпше відразу помістити в поліетиленовий пакет. **Покривалом**, яке часто не змінюється разом із білизною, ліпше взагалі не користуватися.

Не забувайте **мити руки,** очищувати свій **мобільний пристрій та уникати людей із ознаками респіраторних захворюваннями.**

*Нехай Ваші подорожі будуть завжди приємними, та приносять лише гарні сюрпризи!*

![](../images/travel_300.jpg)

