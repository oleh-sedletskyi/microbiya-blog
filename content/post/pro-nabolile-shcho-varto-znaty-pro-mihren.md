---
introtext: <p><span>Для кожної п’ятої жінки та кожного десятого чоловіка слово мігрень – не порожній звук, а деякий вирок, що змушує підлаштовувати ритм свого життя під певні умовності та ритуали. </span></p> <p><span>Мігрень дуже многолика – голова може боліти так, може боліти сяк, причин і тригерів, що її викликають – тьма, а ліків, які усувають власне причини, поки немає. </span></p>
created: '2019-08-16'
title: 'Про "наболіле": що варто знати про мігрень?'
alias: pro-nabolile-shcho-varto-znaty-pro-mihren
date: 16 August 2019
images:
- '![](../images/migraine800.jpg)'
---

# Про "наболіле": що варто знати про мігрень?

**Що воно таке?**

Мігрень -- [то не просто коли болить голова](https://www.ncbi.nlm.nih.gov/pmc/articles/PMC4416971/). Якщо вас болить частина голови (звідси і початкова назва гемікранія, яка десь так віддалено нагадує трохи офранцужене модне слово мігрень), або трохи рідше -- болить з двох сторін, і цей біль посилюється при рухах, виникає нудота, а звуки та світло викликають бажання закопати голову у пісок -- welcome to the club.

Близько 20% людей, що страждають мігренями, мають так звану ауру. І то не про кольорові круги над головою, а про міні-галюцинації у вигляді спалахів чи плям. А ще 10-20% відчувають симптоми-передвісники мігрені, що можуть проявлятися аж до двох діб до нападу!

Це може бути або надмірна втома, чи навпаки -- прилив сил, або ж дискомфорт в шиї чи позіхання. Як бачимо, в мігрені багате меню.

**Чому вона болить?**

А от тут науці трохи важко. Бо, як кажуть, буває по-різному. Зараз вже достеменно відомо, що схильність до мігреней **генетично** обумовлена і пов'язана із змінами в більш як [38 генах](https://www.ncbi.nlm.nih.gov/pubmed/28271496). Тому в різних родинах побутує різне уявлення того, як може боліти голова.

Як вже було згадано, **більше страждають жінки** , бо тригером виступають [коливання естрогенів](https://thejournalofheadacheandpain.biomedcentral.com/articles/10.1186/s10194-018-0922-7). Слабка спроба втішити -- після менопаузи стане трохи легше.

Гірше за мігрень -- це коли мігрень стає хронічною. А ризик такого прокляття дещо зростає, коли в організмі спостерігається тривале підвищення рівня прозапальних цитокінів. Таке може бути при наявності якихось**хронічних запальних процесів** , як наприклад, при [парадонтозі](https://www.ncbi.nlm.nih.gov/pubmed/28478842).

Цікаво, що **кишкові негаразди можуть підсилювати мігренеподібні болі** . Це було експериментальним чином[показано](https://www.ncbi.nlm.nih.gov/pubmed/31378003) на мишках. Як точно це відбувається, поки достеменно не відомо, однак у дослідженні говориться про ключову роль фактору некрозу пухлин (TNF alfa) та, відповідно, участь нашої кишкової мікробіоти (і знов вона тут!) у модуляції запальної відповіді.

А ще було показано, що **частота виникнення нападів мігреней знижувалася при прийомі пробіотиків** . І про ці randomized double-blind controlled trials [написали](https://www.ncbi.nlm.nih.gov/pubmed/30621517) ось цього чудового літа.

[Пишуть](https://www.ncbi.nlm.nih.gov/pubmed/25642431) також і, що для **частини** володарів цього загадкового недугу все ж притаманна **залежність від погодніх умов**.

Ну і, звичайно, те, що всі "мігреники" вже знають і так -- існує **сила-силенна харчових факторів** , що можуть виступити [тригерами](https://www.ncbi.nlm.nih.gov/pmc/articles/PMC3857910/): шоколад, горіхи, сир, цитрусові, глутамат натрію, аспартат, жирна їжа та оброблене м'ясо, ну і, звичайно, кава та алкоголь, особливо червоне вино та пиво.

Сюди потрібно додати ще недосипання та стрес, що також [сприяють хронізації мігрені](https://www.ncbi.nlm.nih.gov/pubmed/27389092).

Говорять також і про**двобічний зв'язок** мігреней та [депресії](https://www.ncbi.nlm.nih.gov/pubmed/31106971), мігрені та [гіпотироїдозу](https://www.ncbi.nlm.nih.gov/pubmed/31310335).

[Цікаво](https://www.ncbi.nlm.nih.gov/pubmed/28421374), що **з болем у шиї переважно асоційована не мігрень, а так званий біль напруги**, який також асоційований із недостатньою рухливістю.

**Чи врятує спорт?**

Згідно з [досліджень](https://www.ncbi.nlm.nih.gov/pubmed/26718237), фізичні навантаження, на жаль, не лікують мігрень, однак здатні сприяти підвищенню больового порогу та задоволеності пацієнтів, що, погодьтесь, теж не так погано.

**Про ризики, на які варто зважати**

Важливо знати, що **існує зв'язок між мігренями та підвищенням ймовірності ішемічного інсульту** . У пацієнтів [із аурою ця ймовірність вища удвічі!](https://www.ncbi.nlm.nih.gov/pmc/articles/PMC5346116/) І в підгрупі пацієнтів із цими найвищими ризиками -- молоді жінки. Тому очікувано, що маючи такий бекграунд, варто зі всіх сил старатися знижувати інші ризики, пов'язані із ішемічним інсультом: високий тиск, діабет, надмірна маса тіла, високий рівень гомоцистеїну та дисліпідемія. Одна з найголовніших рекомендацій -- кинути палити, якщо Ви ще й досі палите.

**Як з цим жити?**

Як бачимо, мігрень -- справді многолика. І справді тут важливо для себе з'ясувати -- *яка вона Ваша мігрень?* Тому [справді корисною](https://www.nhs.uk/conditions/migraine/prevention/) буде практика хоча б тимчасово вести **щоденник** -- для того, щоб **відслідкувати саме свої тригери**. Туди слід записувати дату, час початку нападу та події чи продукти, з якими хочете прослідкувати зв'язок.

Виліковуйте і **не допускайте хронічні запальні процеси**. Бо це ризик виникнення хронічної мігрені.

По можливості уникайте роботи **позмінно**;

**Спати** достатню кількість часу та **уникати стресу** -- доволі примітивні, але справді дієві рекомендації в цьому випадку;

Проаналізуйте свій раціон на вміст **вітаміну D** . За недавніми [дослідженнями](https://www.ncbi.nlm.nih.gov/pubmed/31377873), вживання достатньої кількості вітаміну D знижує частоту нападів мігрені;

І **обов'язково проконсультуйтеся з лікарем**. Це важливо для того, щоб виключити інші можливі патологічні стани. І саме лікар допоможе підібрати ефективні для Вас ліки, зважаючи на всі протипоказання та можливі супутні явища.

![](../images/migraine800.jpg)

Photo by [Alexander Krivitskiy](https://unsplash.com/@krivitskiy?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/hiding?utm_source=unsplash&utm_medium=referral&utm_content=creditCopyText)
