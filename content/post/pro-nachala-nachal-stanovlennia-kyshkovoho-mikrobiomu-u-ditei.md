---
introtext: Довгий час вважалося, що ми народжуємося стерильні і вже під час народження наша зірка контамінується мікроорганізмами, що живуть в родових шляхах матері. Однак останні <a href="https://www.ncbi.nlm.nih.gov/pmc/articles/PMC5872692/">дослідження</a> говорять про те, що амніотична рідина та плацента вже містять невелику кількість бактерій! Ці бактерії непатогенні і дуже різні – представники Firmicutes, Tenericutes, Proteobacteria, Bacteroidetes, Fusobacteria.
created: '2019-07-19'
title: 'Про “начала начал”: становлення кишкового мікробіому в дітей'
alias: pro-nachala-nachal-stanovlennia-kyshkovoho-mikrobiomu-u-ditei
date: 19 July 2019
images:
- '![](../images/500.jpg)'
keywords:
- інфекційні хвороби під час вагітності
- становлення кишкового мікробіому
- кесарів розтин та мікробіота
- грудне вигодовування та мікробіота
- гігієнічна теорія алергій
- ранній розвиток мікробіоми
- генетика та мікробіом
- вплив тварин на мікробіом
- антибіотики та біфідобактерії
- дитини та середовище проживання
description: 'Огляд факторів, що впливають на формування кишкового мікробіому у дітей: від вагітності до трьох років, з акцентом на пологи, харчування, антибіотики, генетику та вплив оточення.'
---

# Про “начала начал”: становлення кишкового мікробіому в дітей

Десь із 10-го тижня вагітності ось ці маленькі червячки, які потім колись виростають у поважних дядь і тьоть, вже активно ковтають амніотичну рідину і ці всі мікроби вже починають освоювати крихітний кишківник. Тому так, **інфекційні хвороби та антибіотикотерапія під час вагітності** можуть також мати вплив на становлення мікробіоти нового організму.

**Спосіб народження** -- один з критичних факторів, що впливає на становлення кишкового мікробіому. Після проходження родовими шляхами, немовля народжується вкрите материнськими мікробами. Деяку їх кількість воно заковтує і колонізація шлунково-кишкового тракту набуває нових темпів.

Під час кесаревого розтину становлення мікробіоти відбувається повільніше. Спочатку у кишківнику домінують мікроорганізми, характерні для шкірних покривів. І лише дещо згодом починає переважати лактобацильний, біфідобактерійний і нарешті бактероїдний ландшафт. У малюків, які народилися шляхом кесаревого розтину, ступінь спорідненості мікробіоти з материнською дещо нижче у порівнянні із малюками, які народилися при вагінальних пологах. Такі [відмінності](https://www.ncbi.nlm.nih.gov/pubmed/23926244) прослідковуються у перші два роки.

Також дослідники [відзначають](https://www.ncbi.nlm.nih.gov/pmc/articles/PMC4315782/), що у дітей, народжених шляхом кесаревого розтину, існує вища ймовірність виникнення **атопічних** станів та інфекцій, зокрема, спричинених *Closridium difficile.*

Ще одним суттєвим фактором, який активно вивчається, і який впливає на швидкість становлення мікробіоти -- **спосіб вигодовування немовлят**.

Материнське молоко містить чимало факторів росту для мікробіоти кишківника. Та і власне лактобацили з біфідобактеріями також там є. Це з тих мікроорганізмів, які у всіх на слуху, а деякі [дослідження](https://academic.oup.com/ajcn/article/96/3/544/4576808) кажуть, що у грудному молоці взагалі їх сотні видів.

Фактор **передчасних пологів та недоношеність** немовлят істотно впливає на становлення кишкового мікробіому. У недоношених малюків становлення мікробіоти [затягується](https://www.ncbi.nlm.nih.gov/pubmed/23303303), він характеризується меншою різноманітністю та вразливіший до умовно патогенних бактерій.

**Застосування антибіотиків** є часто пов'язаним із факторами недоношеності та кесаревого розтину. Із застосуванням антибіотиків пов'язують затримку становлення мікробіоти, зокрема, колонізації кишківника біфідобактеріями, у той час як починають переважати протеобактерії.

*Примітка: важливо розуміти та співвідносити ризики, адже розтягнення у часі процесу становлення мікробіоти та ймовірність виникнення супутніх розладів -- практично ніщо у порівнянні із можливими ускладненнями, яких можна уникнути завдяки таким благам цивілізації, як кесарів розтин, антибіотикотерапія та сучасні багаті необхідними речовинами суміші для вигодовування.*

Цілком справедливо очікувати, що на становлення мікробіоти, як і на все в нашому житті, має вплив наша **генетика** . Дані в цьому питанні отримуються переважно із досліджень, проведених із залученням генетично ідентичних близнюків. І таких досліджень, відповідно, не так багато. Вони [говорять](https://www.tandfonline.com/doi/pdf/10.1080/089106001750462669) про те, що такий вплив справді існує -- мікробіота ідентичних близнюків справді має вищу спорідненість, ніж неідентичних.

**Оточення, географічне місце проживання, склад родини, гігієнічні звички у перші роки життя [відіграють](https://www.ncbi.nlm.nih.gov/pmc/articles/PMC4315782/)** велику роль у формуванні кишкового мікробіому.

Наявність **старших братів чи сестер, а також тварин** сприяє більшому мікробному різноманіттю. **Цілування, обіймання і не зловживання миючими засобами та дезінфектантами позитивно впливають на становлення кишкової мікробіоти та збільшують шанси того, що джерелом її будуть близькі люди, а не випадкові бактерії, принесені з метро.**

І важливо підкреслити, що **створення "стерильного" середовища навколо маленької дитини -- то часто шлях до алергічних проявів і дисбіотичних явищ у майбутньому.** Бо в перші роки життя (а особливо в перший рік) імунітет дитини, так би мовити, калібрується. Їй потрібен контакт із різноманітними непатогенними бактеріями для навчання імунної системи. Так вона навчається **відрізняти своїх від чужих, регулювати інтенсивність свого реагування на антиген** -- щоб потім при контакті з кожною новою ще невідомою біологічною молекулою не бити гістамінову тривогу "про всяк випадок".

Оце, власне, і пояснює так звану **гігієнічну теорію** виникнення алергій, атопічних станів, астми та інших патологій, пов'язаних із порушенням запальної відповіді. На цю тему є чимало досліджень та спостережень. Ці всі явища притаманні жителям розвинених країн, де люди звикли дбати про гігієну та багато часу проводити в приміщенні. Відповідно, малюки переважно проводять своє дозвілля у чистеньких охайних манежах, а не гребуться у багнюці, як їх однолітки із менш успішних країн. Це, звичайно, не приклад до наслідування, але однією з передумов для гігієнічної теорії став той факт, що діти фермерів практично не страждають на астму та алергії. Бактеріальні ліпополісахариди та інші фрагменти клітинних стінок бактерій, що містяться у великій кількості в грунті та хлівах, [тренують імунітет](https://onlinelibrary.wiley.com/doi/abs/10.1111/j.1365-2222.2006.02556.x) і не дозволяють йому дуріти від нудьги.

Цікавими також є і [дослідження](https://www.nature.com/articles/543S48a), в яких вивчається внесок у це питання наших **домашніх тварин**. Котики та собачки (більше) здійснюють протективну дію при виникнення астми та алергічних проявів у дітей. По суті вони є векторами, що розносять мікроби. І це не дає нам надміру "мікробно" збідніти.

*Мить соціальної реклами* *:* *варто розуміти однак, що тварина в домі, то не лише цінні мікроби, а ще й кігті та зуби, тому ніколи не залишайте дитину наодинці з твариною!*

*А також, користуючись нагодою, додаємо, що це ще й велика відповідальність. Заводячи собачку, пам'ятайте, що її потрібно буде вигулювати і часто -- бо зайнятість господарів перетворює життя тваринок на муку та сечокам'яні хвороби. Ну і також, ми щиро віримо, що Ви завжди користуєтеся повідками та прибираєте за своїми собачками, не наражаючи оточуючих на небезпеку та можливість ближче познайомитися із кишковим мікробіомом своїх улюбленців.*

**Необхідно також і усвідомлювати різницю між факторами, що сприяють збагаченню мікробіому малюка, і тими, що можуть наражати його на небезпеку.**Тобто якщо ви знаєте, що здорові, та їсте з однієї ложки -- це нормально. А перебування у місцях скупчення людей, особливо під час епідемічних спалахів, контакти із хворими -- це високий ризик. Миття підлоги з миючим засобом та використання антибактеріальних серветок -- це зайве. А миття рук, бороди, гігієна мобільного телефону та бороди -- це важливо.

Цікаве питання -- **протягом якого часу відбувається оте все становлення мікробіоти?** Відповідь -- а по-різному. Вважається, що до 1 року у дитини вже є свій неповторний мікробний профіль, у 2-5 років мікробіота кишківника вже нагадує мікробіом дорослих. Але, в цілому, перші 3 роки вважаються найкритичнішими для формування кишкового мікробіому.

![](../images/500.jpg)

Photo by [Omar Lopez](https://unsplash.com/@omarlopez1?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/mom-kissing-baby?utm_source=unsplash&utm_medium=referral&utm_content=creditCopyText)
