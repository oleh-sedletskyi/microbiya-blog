---
introtext: <p> <span>Про те, що потрібно пити достатню кількість води, нам одностайно скажуть і наш лікуючий лікар, і лідери думок в сфері здорового способу життя, і навіть будь-який тренер по особистісному зростанню. Із цим твердженням ми точно сперечатися не будемо. Однак наведемо деякі корисні уточнення та поради від гастроентеролога та дієтолога <b>Євгенії Коржевської</b>.</span></p>
created: '2020-01-03'
title: Про пиття води – важливі уточнення
alias: pro-pyttia-vody-vazhlyvi-utochnennia
date: 03 January 2020
images:
- '![](../images/man-showing-glass-water.jpg)'
---

# Про пиття води – важливі уточнення

**Вода та не тільки**

Традиційно говориться про те, що ми складаємося на 55-75% із води, вона є середовищем для перебігу усіх біохімічних реакцій в нашому організмі, теплоносієм та розчинником.Від кількості води залежить густина крові, вода необхідна для продукції синовіальних рідин, що змащують суглоби. Хрящі, що знаходяться між хребцями, потребують постійної достатньої кількості води -- при зневодненні вони сохнуть і втрачають еластичність та спадаються, спричинюючи болі. Достатня кількість води також важлива для гарного стану шкіри, волосся та нігтів.

*І після таких беззаперечних тверджень як не погодитися налити трьохлітрову банку води та намагатися її всіма силами випити ще до заходу сонця?*

**[Однак](https://www.mayoclinic.org/healthy-lifestyle/nutrition-and-healthy-eating/in-depth/water/art-20044256) важливо розуміти, що джерелом води є не лише власне сама вода, але й інші напої, а також їжа.** Іншими словами і вівсянка з молоком, і чай, і суп також є джерелом води у вашому раціоні.

Окрім того, у процесі метаболізму білків, жирів, вуглеводів у нашому організмі також утворюється так звана ендогенна вода.

Уся ця сумарна вода і складає добовий об'єм рідини, який ми далі будемо обговорювати детальніше.

Треба зазначити, що все ж **вибір на користь звичайної води** , а не, скажімо, солодких напоїв є [ефективною](https://www.nhs.uk/live-well/eat-well/water-drinks-nutrition/) стратегією для **зменшення кількості споживаних калорій** та контролю маси тіла.

**То скільки треба пити?**

Кількість води, яку слід пити -- індивідуальна для кожної людини і залежить від віку, статі, супутніх захворювань, рівня фізичної активності, клімату, вживання інших напоїв, окрім води, типу споживаної їжі та кількості її прийомів.

Наприклад, **фізичне навантаження** -- при високих рівнях фізичної активності ми втрачаємо воду та електроліти із потом. Тому важливо пити воду до, під час, а також після фізичних вправ. Якщо ж вправи інтенсивні та тривають більш як годину, у нагоді стануть спеціальні спортивні напої, що допоможуть відновити втрачені із потом необхідні мінерали.

Багато залежить від середовища нашого перебування, а саме від т**емператури та вологості повітря** . Це впливає на інтенсивність випаровування вологи із поверхні нашої шкіри. Варто також пам'ятати, що на великих висотах, наприклад, **на борту літака** , дезнижені вологість та тиск -- випити склянку води, поглядаючи за вікно ілюмінатора -- саме воно.

Наше тіло інтенсивно втрачає воду та електроліти під час **гарячки, блювання та діареї**. При таких станах потрібно обов'язково звернутися до лікаря, та ні в якому випадку не нехтувати його порадами. Ймовірно, що вони включатимуть і споживання електролітів. Особливо серйозно це **у випадку з дітьми -- достатньо навіть декількох годин від початку захворювання до розвитку важких форм зневоднення з подальшим коматозним станом** . Достатнє питво рекомендовано і при інфекціях сечового міхура та при сечокам'яній хворобі. Важливо пити достатню кількість води при **вагітності та годуванні грудьми**.

Варто також звернути увагу, що під час станів, що супроводжуються **нежиттю та кашлем, достатня кількість спожитої рідини конче необхідна, щоб розрідити і полегшити евакуацію слизу з дихальних шляхів.**

Іноді можна зустріти загальні [цифри](http://www.nationalacademies.org/hmd/Reports/2004/Dietary-Reference-Intakes-Water-Potassium-Sodium-Chloride-and-Sulfate.aspx) -- для помірного клімату необхідна кількість **сумарної споживаної рідини** для чоловіків -- близько 3,7 л, для жінок -- 2,7 л.

Вчені вже декілька десятилітть вираховують рекомендовані індивідуальні кількості споживаної рідини і сьогодні один із найприйнятніших способів є такий [розрахунок](https://www.nature.com/articles/ejcn2012157?fbclid=IwAR3G-eavhCp9AKEVN8kJD3ZBy9UhkFWRXasT0shOcqkIlSlNaYSqH0Hz-Ko): 30-40 мл на кг маси тіла, а якщо це спекотний період року або приміщення із інтенсивним опаленням та пересушеним повітрям -- 40-50 мл на кг.

У випадку лихоманки на кожний градус підвищеної температури додається 10 мл на кг маси тіла. При діареї чи блюванні необхідно споживати 50-60 мл рідини на кг маси тіла. А для годуючих мам рекомендована кількість питва на 800-1000 мл більша, ніж їх власна потреба у рідині.

**Не варто плутати** рекомендації по споживанні **рідини** (куди [входить](https://www.nature.com/articles/ejcn2012157?fbclid=IwAR3G-eavhCp9AKEVN8kJD3ZBy9UhkFWRXasT0shOcqkIlSlNaYSqH0Hz-Ko) і вода, і напої, вода із їжі та вода, що отримана в ході метаболічних перетворень) із споживанням **води**.

Наприклад, якщо людина важить 70 кг і повинна отримати згідно із вище наведеними розрахунками 2100-2800 мл, це зовсім не означає, що вона повинна намагатися залити в себе трьохлітрову банку питва. Бо у цю кількість входить і 200-300 мл ендогенної води та від 400 до 1000 мл із їжі.

Таким чином, коли йде мова саме про **воду та напої**, які слід випивати щодня, то для пересічної людини ця цифра десь приблизно в межах 1-1,5 л на добу.

**Недостатнє споживання води** може [проявлятися](https://www.cdc.gov/nutrition/data-statistics/plain-water-the-healthier-choice.html) втомою, зниженим тиском, станом запаморочення, закрепами та утворенням каменів у нирках. Про зневоднення може також [свідчити](https://www.health.harvard.edu/staying-healthy/how-much-water-should-you-drink) темний колір сечі. У нормі вона має бути солом'яного кольору. А якщо ж вона надто світла -- можливо, ви перестаралися та п'єте вже надто багато води.

Важливо розуміти, що **люди в старшому віці гірше відчувають спрагу** і якраз д**ля них актуальний підхід регулярно пити воду навіть коли не відчувається спрага.** Дотримання цього принципу може бути [запобіжним заходом](https://www.ncbi.nlm.nih.gov/pmc/articles/PMC2908954/) у профілактиці інфаркту та надмірному відчутті втоми.

**Узимку** зазвичай ми п'ємо менше води. Однак -- більше зігріваючих напоїв. І якщо їх не комбінувати із тістечками, то нічого поганого з того не буде. У будь-якому випадку, у вигляді склянки води чи чаю -- [треба продовжувати споживати достатню кількість рідини взимку](https://www.ars.usda.gov/plains-area/gfnd/gfhnrc/docs/news-2012/water-an-important-part-of-a-healthy-winter-diet/), адже знижена вологість повітря в опалювальних приміщеннях сприяє сухості шкіри та очей.

Також буває так, що ми **плутаємо відчуття спраги із відчуттям голоду** . Часто це може спостерігатися під час напруженої інтелектуальної праці, коли ми зосереджуємося на завданні і забуваємо про все. Вже протягом кількох годин кількість води у нашій крові зменшується, її транспортні функції дещо послаблюються і мозку здається, що глюкози не достатньо. І він ... відправляє нас на пошуки солоденького. Загалом, **коли перед вами інтелектуальні виклики і при цьому хочеться тістечка, спочатку випийте трохи води**.

**Як пити?**

У принципі, якщо багато рухаєтеся і гарно почуваєтеся, то як завгодно і скільки хочеться. Однак, багато хто із нас все таки веде сидячий спосіб життя. Тому у такому випадку комфортним буде пити по 100-150 мл щогодини. Бо якщо довгий час не пити, а потім пити багато, то це може бути не надто приємним і для шлунку, який розтягується при великих об'ємах, і для судин та серця, адже об'єм крові різко зростатиме.

Пити більші порції води краще в проміжках між прийомами їди. Запивати їжу також можна -- склянка води за обідом чи після нього -- цілком нормально, якщо не пити її через силу.

Рідина досить швидко евакуюється із шлунка і не вона є найбільшою причиною виникнення відчуття важкості та сповільненого травлення.

Скоріше вона може додавати неприємних відчуттів, якщо і її, і їжі було надміру, тіло перебуває у сидячому положенні, на нього ще тисне тугий ремінь та одяг, а також вісцеральний жир у ділянці талії.

Усе це разом сповільнює шлунково-кишкову моторику, але першочерговою проблемою, як можна здогадатися, є не зовсім власне склянка випитої води.

Особливо відчутно дискомфорт після запивання їжі водою може бути для людей, що страждають на **г** **астро-езофагальну рефлюксну хворобу**. У такому випадку сфінктер між шлунком та стравоходом може не повністю замикатися і при споживанні великих об´ємів їжі і питва кислий вміст шлунку закидається в стравохід та обпалює його.

**Чи має значення температура води?** Найкомфортніше споживати воду кімнатної температури. Надто холодна вода натщесерце може трохи подразнювати порожній шлунок і прискорювати моторику ШКТ, тому вранці комфортніше випити склянку ледь теплої води.

Холодна вода може забрати у вас трохи калорій, бо організму необхідно витратити енергію, щоб її нагріти. Однак не варто надто фанатично ставитися до цього факту та розглядати це як якусь дієту.

**Чи може бути забагато?**

Надмірне споживання води іноді також [може](https://www.health.harvard.edu/staying-healthy/how-much-water-should-you-drink) мати місце та викликати ускладнення здоров'я. Це може траплятися у випадку деяких захворювань щитовидної залози, нирок, серця, вживання препаратів що сприяють затримці рідини -- нестероїдних протизапальних препаратів, деяких антидепресантів та знеболюючих. У таких випадках важливо обговорити це питання з лікарем. І, як вже було згадано, не варто плутати рекомендації по споживанні рідини із тим, скільки треба пити води.

**Газована чи не дуже?**

Споживання газованої води [не впливає](https://www.health.harvard.edu/staying-healthy/does-carbonated-water-harm-bones) на міцність кісток, як припускалося раніше. Однак дослідники [стверджують](https://www.ncbi.nlm.nih.gov/pmc/articles/PMC5702778/), що **споживання газованої води є не надто дружнім до емалі зубів**.

Стосовно впливу газованої води на нашу харчову поведінку, дані дещо суперечливі, бо з одного боку, вуглекислий газ, що міститься у газованій воді, наче б то **може пригнічувати відчуття голоду** , що було [показано](https://www.ncbi.nlm.nih.gov/pubmed/28757533) на прикладі 13 молодих жінок.

А з іншого боку є [дослідження](https://www.ncbi.nlm.nih.gov/pubmed/28228348), які стверджують, що вуглекислий газ, який міститься у газованих напоях, **може бути причетним до набору зайвої ваги через стимуляцію вироблення греліну -- гормону голоду**.

Дані були отримані спочатку на щурах, а потім на 20 чоловіках. Тому для того, аби безповоротно звинуватити газовану воду у тому, що знову хочеться чогось смачненького, [не вистачає масштабніших досліджень](https://www.nhs.uk/news/lifestyle-and-exercise/can-fizzy-water-make-you-fat/) та з залученням жінок.

Національна служба охорони здоров'я Британії зазначає, що не виключено, що такий зв'язок існує та [рекомендує](https://www.nhs.uk/news/lifestyle-and-exercise/can-fizzy-water-make-you-fat/) **обирати звичайну воду для втамування спраги**.

Треба також розуміти, що газована вода і газовані напої є по суті слабким розчином карбонатної кислоти і негативно впливають на шар захисного слизу оболонки шлунку, а відтак можуть спричинювати ерозії, або загострювати виразкову хворобу при постійному вживанні.

**"Мінеральна-лікувальна"...**

Обираючи воду, **варто надавати перевагу столовій негазованій із мінералізацією не більше 0,5 г/дм3**(виробники це вказують на етикетці).

Води з високою мінералізацією (мінеральні) іноді можна споживати із лікувальними цілями, однак лише після рекомендації лікаря. **Саме лікар зможе порадити тип води, що буде доречним при тому чи іншому стані** -- гастриті, холециститі, панкреатиті, закрепах, нирковокам´яній хворобі чи артриті. Споживання мінеральної води можливе **лише у стані ремісії хронічних хвороб**, на фоні відносного здоров´я. А під час загострення хвороб ШКТ і сечової системи вживання мінеральних вод призведе до загострення цих станів.

**Обережно, вода!**

Вода є одним із шляхів передачі ряду збудників хвороб, у тому числі, холери, гепатитів та ряду гострих кишкових інфекцій. Тому до походження води, умов її зберігання потрібно ставитися відповідально.

[Особливо](https://www.health.harvard.edu/staying-healthy/how-to-prevent-infections) це стосується подорожей.

* У туристичних поїздках, потрібно вживати бутильовану воду, та купувати її у надійних постачальників -- у стаціонарних магазинах, аптеках, великих супермаркетах.
* Фрукти та овочі ліпше очищувати, якщо виникають питання у якості води, якою їх можна помити.
* Потрібно кип'ятити воду з крану.
* Ліпше надавати перевагу напоям без льоду, адже для виробництва льоду часто використовують ту ж саму воду з крану.
* Якщо ви споживаєте воду із бювету чи криниці, зверніть увагу на частоту та результати санепідеміологічної перевірки води із даного джерела.
* У постачальника води поцікавтеся її походженням та останніми результатами мікробіологічного контролю.
* Якщо користуєтеся індивідуальною пляшкою для води, не забувайте її регулярно ретельно мити, особливо це стосується **дитячих пляшечок** . Обирайте **моделі із найпростішими конструкціями**, які легко очищуються, використовуйте для цього окремий йоршик.

![](../images/man-showing-glass-water.jpg)

photo by freepic

