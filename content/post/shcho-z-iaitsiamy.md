---
introtext: <p align="justify"> <span> Шкільного курсу з біології має вистачити, щоб розуміти, кудою на світ з'являються яйця. Тому цілком логічно і очікувано, що на їх поверхні є кишкова паличка та всякі спорові мікроорганізми. А не рідко це ще й стафілокок, сальмонелла та інша, часто, антибіотикорезистентна живність, з якою нам би не хотілося мати справу.</span></p>
created: '2018-12-14'
title: Що з яйцями?
alias: shcho-z-iaitsiamy
date: 14 December 2018
images:
- '![](../images/egg.jpg)'
---

# Що з яйцями?

Знесені яйця збирають, маркують, складають у лоточки та відправляють на прилавок. Здебільшого, без зайвих гігієнічних процедур. На те є свої причини - по-перше, це додатковий процес, який коштуватиме грошей, по-друге, миті яйця швидко псуються, так як шкаралупа має пористу структуру, по-третє - поки яйця доходять до споживача, більша частина кишкових бактерій на поверхні гине, а, по-четверте, нічого надто страшного в тому нема, якщо курка здорова, а споживач не нехтуватиме правилами гігієни.

**Отож, які вони ті правила гігієни, коли мова йде про курячі яйця на нашій кухні?**

Купуючи яйця у контейнері, ліпше відразу помістити їх в окремий пакет, а набираючи нефасовані яйця із прилавку, незле скористатися рукавичкою;

Потрібно слідкувати за датою виробництва та обирати найсвіжіші яйця. Також [є публікації](https://www.sciencedirect.com/science/article/pii/S0168160517303963), які кажуть, що кури на вільному вигулі несуть яйця з меншою кількістю патогенних бактерій на поверхні шкаралупи. Ми обираємо яйця від курей вільного вигулу ще й з гуманних міркувань;

Зберігати яйця слід у холодильнику -- краще в закритому контейнері. Добре, коли це одне і те ж саме місце;

Дістаючи яйця із холодильника для приготування, краще їх покласти в тарілку а не на поверхню столу - так вони не покотяться і не поб'ються, а мікробіота із їх поверхні не скакатиме по Вашій кухні;

Розбивши яйце, шкаралупу кладемо також у ту ж тарілку, а не на стіл. По закінченні маніпуляцій з яйцями викидаємо шкаралупу, миємо тарілку та руки;

Не варто пити сирі яйця - сальмонельоз, згідно статистики, це - [1,2 млн отруєнь щороку в США](https://www.cdc.gov/salmonella/index.html), та [100 тисяч - в Європі](https://www.efsa.europa.eu/en/topics/topic/salmonella). Воно Вам треба?

![](../images/egg.jpg)
