---
introtext: Кефір – популярний, смачний та корисний продукт у нашому раціоні. І візуально, а часом і на смак він в дечому, схожий із іншими кисломолочними напоями. Та з мікробіологічної точки зору кефір – без перебільшення справді унікальний продукт. Все тому, що у виробництві кефіру залучені до півсотні різновидів мікроорганізмів, у той час коли, наприклад, над створенням йогурту трудяться лише термофільний стрептокок та болгарська паличка.
created: '2020-07-28'
title: Що за звір – кефір?
alias: shcho-za-zvir-kefir
date: 28 July 2020
images:
- '![](../images/kefir.jpg)'
keywords:
- кефір
- молочнокислі бактерії
- кефірне зерно
- ліво-бе
- здоров’я кишківник
- протимікробна активність
- лактококи
- S. cerevisiae
- експериментальні дослідження
- корисні властивості кефіру
description: 'Коротке ознайомлення з кефіром: склад, мікробні спільноти, кефірне зерно, взаємодія мікроорганізмів та потенційний вплив на здоров’я травної системи і загальне самопочуття.'
---

# Що за звір – кефір?

**Хто там?**

У складі кефіру -- [до 50 різних видів](https://www.ncbi.nlm.nih.gov/pmc/articles/PMC7074874/) молочнокислих бактерій, оцтовокислих бактерій, а також дріжджі (ви ж не боїтеся дріжджів? Якщо раптом так, то ось [тут](komu-naspravdi-potriben-bezdrizhdzhovyi-khlib.html) про них більше).

Найчастішими резидентами вашої склянки апетитного напою є *Lactobacillus kefiranofaciens, L. kefiri, L. helveticus, Lactobacillus buchneri, Lactococcus lactis Acetobacter, Leuconostoc sp. Enterococcus sp., Sacharomyces cerevisiae, Dekkera anomalus.*

У процесі виготовлення та зберігання кефіру розгортається справжня літописна історія: спочатку одні групи мікроорганізмів переважають, потім інші. Наприклад, на ранній стадії один із видів лактобацил (*Lb. kefiranofaciens)* кількісно переважає над усіма іншими, а вкінці "перемагають" леуконостоки*(L. mesenteroides),* які надають продукту *більшої густоти та ароматності.* Тому *залежно від свого "віку", кефір може бути більш чи менш кислим, густим та ароматним.*

**Загадки мікробних "пірамід"**

Ще одне чудо кефірної мікробіології -- *кефірне зерно*. Воно має неправильну форму цвітної капусти, яка складається з численних порожнистих кулястих структур із діаметром 2-9 мм. Ці кульки утворюють багатогранну мережеву структуру. Їх матриця складається із екзополісахаридів (переважно -- кефірану), а також із білків та залишків мікробних клітин.

Цікаво, що поки так і не вивчено механізм формування такого стабільного консорціуму, який зберігає свою функціональність нескінченно довго. І поки що всі спроби генерувати нове кефірне зерно при будь-якому бродінні сумішей чистих заквасок не увінчалися успіхом.

Наразі [вважається](https://onlinelibrary.wiley.com/doi/abs/10.1111/1471-0307.12473), що молочнокислі та оцтовокислі бактерії відповідальні за продукцію полісахаридів і біоплівки, а дріжджі власне вибудовують цю складну сітку.

**Бонуси співпраці**

Кефір -- доволі стабільна і сильна мікробна спільнота. І це забезпечується завдяки вельми [ефективній співпраці її учасників](https://www.ncbi.nlm.nih.gov/pmc/articles/PMC7074874/).

*Взаємодія кефірних мікроорганізмів між собою* сприяє [підвищенню їх стресостійкості та життєздатності.](https://www.ncbi.nlm.nih.gov/pubmed/25846337/) Наприклад, показано що *S. cerevisiae* (дріжджі) можуть істотно підвищувати життєздатність пробіотичного штаму *Lb. rhamnosus* HN001 в умовах підвищеної кислотності.

А бути разом для [дріжджів (*S. cerevisiae)* і болгарської палички *(Lb. delbrueckii)*](https://www.ncbi.nlm.nih.gov/pubmed/23872557/) означає краще переносити такі негаразди і як низькі значення рН, і присутність у середовищі етанолу. *Lb. kefiranofaciens* у присутності дріжджів охочіше [продукують](https://www.ncbi.nlm.nih.gov/pubmed/16233522/) свій "фірмовий" екзополісахарид кефіран.

Інший чудовий приклад допомоги один одному -- *утилізація молочної кислоти дріжджами*. Ми знаємо, що *молочнокислі бактерії з'їдають лактозу у молоці та продукують молочну кислоту* (тому, власне, вони й мають таку назву -- молочнокислі). Але по мірі накопичення в середовищі продуктів метаболізму, молочнокислим бактеріям поволі стає зле. Цікаво, що проблема навіть не в закисленні середовища, а саме в молочній кислоті, бо при експериментальному додаванні в середовище лужного розчину та корекції таким чином рН лактобацилам від того не легшало. Але тут їм на допомогу приходять *дріжджі, які не вміють їсти лактозу, але можуть використовувати як джерело вуглецю -- молекули лактату.* Таким чином, концентрація молочної кислоти падає, молочнокислі бактерії знову в тонусі і далі розмножуються, і дріжджі при цьому також ситі. Зі свого боку, дріжджі ще й підкидають молочнокислим бактеріям смаколики -- деякі *вітаміни, фактори росту та незамінні амінокислоти* . Особливо цікавим є те, що вони іноді це роблять *лише в присутності один одного!*

Інший приклад тісної та взаємовигідної співпраці -- болгарська паличка і термофільний стрептокок, які знаходять спільну мову не лише у складі класичного йогурту, а й у кефірі -- співпроживання разом, дозволяє їм легше та [ефективніше споживати пептиди.](https://www.ncbi.nlm.nih.gov/pubmed/20078865/)

На перший погляд, це все схоже на ідилію, та іноді тут можуть розгортатися і майже свого роду політичні ігрища. Наприклад, *Lb. kefiranofaciens* охоче дружить і підтримує леуконостоки, і лактококи, але чомусь пригнічує іншу лактобацилу -- *L. kefiri.*

Так само і деякі дріжджі лояльно ставляться до інших учасників спільноти, але [бувають вороже налаштованими](https://www.ncbi.nlm.nih.gov/pmc/articles/PMC7074874/) по відношенню до своїх родичів.

**Кефір для нас**

Красиві історії про життя кефірної мікроцивілізації -- то добре і цікаво, але як в плані впливу кефіру на наш макроорганізм?

І тут наче [все гарно](https://www.ncbi.nlm.nih.gov/pubmed/28222814).

Як і інші кисломолочні напої, кефір має значно меншу кількість лактози, ніж молоко. Тому він ***гарно переноситься людьми, які мають лактазну недостатність***.

Широкий спектр органічних кислот, та бактеріоцини мають **протимікробну активність** по відношенню до широкого спектру патогенів -- сальмонел, стафілококів, протеїв, лістерій і кандід. Деякі автори, оцінюючи отримані результати, навіть вважають їх порівнюваними із антибактеріальною дією пеніциліну чи гентаміцину!

Навіть розведений кефір пригнічує споруляцію пліснявих грибів -- аспергіл (а відповідно і продукцію афлактосину), що дозволило використовувати цю чудову мікробну асоціацію як природний консервант. А органічні кислоти кефіру ще й переводять афлатоксин у менш токсичну форму. (Але, про всяк випадок -- то не є закликом запивати цвілий хліб кефіром. Нагадуємо, що продукти із пліснявою взагалі не варто споживати в їжу!)

Дослідження на тваринах також показують, що споживання кефіру **збільшує популяцію молочнокислих бактерій у кишковій мікробіоті і зменшує кількість ентеробактерій та клостридій**.

Півтора місяці в режимі склянки кефіру щодня **знижує запальні маркери у крові,** підвищення яких, як відомо, має місце при багатьох хронічних хворобах.

Регулярне споживання кефіру **гарно впливає на рівень цукру в крові** і може бути корисним як додаткова терапія у запобіганню діабету (у дослідженнях позитивні ефекти спостерігалися при вживанні 600 мл продукту протягом 8 тижнів).

Кефір допомагає нашому кишківнику реактивніше позбавлятися від вчорашньої вечері (піддослідні, що вживали по 500 мл щодня упродовж місяця, відмітили істотне **покращення симптомів закрепу**).

А ще споживання кефіру може бути одним із профілактичних засобів **проти розвитку карієсу**. Регулярне вживання навіть невеликих кількостей кефіру (по 100 мл щодня впродовж двох тижнів) результувало у пригніченні розвитку стрептококів, помічених в каріозних ураженнях зубів.

Також дослідники відмічають, що регулярне споживання кефіру **може знижувати ризики виникнення колореатального раку**. У дослідах на тваринах споживання кефіру дещо знижувало ріст пухлин, підвищувало рівень імуноглобулінів А та допомагало відновленню слизової кишківника тварин після експериментального опромінення.   

А як щодо намаститися кефіром після того, як перележали на сонці? Знову ж таки, в експерементах над тими бідолашними тваринами було показано, що кефір має **непогані загоюючі та протимікробні властивості по відношенню до шкіри.** Однак на сонці ліпше ж таки не смажитися.

**Чого робити не варто?**

Кефіру нерідко приписують трохи магічні властивості в плані схуднення. І справді, якщо у своєму раціоні бургер замінити на кефір, то магія відбудеться. Однак не варто **надто захоплюватися і влаштовувати собі розвантажувальні дні на кефірі!**

І кефір, і шлунковий сік мають низьке значення рН. Не отримуючи іншої їжі, наш бідний голодний шлунок ще більше продукує соку і перетравлює свою власну слизову оболонку. Вона, звісно, намагається відновлюватися, однак радощів від того не так багато. Звісно, ви схуднете, однак ще й за рахунок того, що їсти нічого не зможете.

Тому, як то кажуть, споживаймо відповідально і нехай пребуде з вами кефірний дзен!

![](../images/kefir.jpg)
