---
introtext: <p> </p> <p><span>Мед. Коли він корисний, а коли – не дуже? Чим саме він корисний і в яких випадках його дія є справді ефективною? Кому не варто взагалі споживати мед і чому? Чи може мед бути отруйним або токсичним? Забігаючи наперед, скажемо – так, справді може, але зовсім не тоді, коли ми додаємо його у гарячий чай.</span></p>
created: '2019-09-18'
title: 'Все буде медово: світлі та темні сторони меду'
alias: vse-bude-medovo-svitli-ta-temni-storony-medu
date: 18 September 2019
images:
- '![](../images/honey800.jpeg)'
keywords:
- мед
- структура меду
- протимікробні властивості меду
- антиоксидантні властивості меду
- темний vs світлий мед
- вуглеводи меду
- гідроксіметилфурфурол у меді
- ботулізм у немовлят
- здоров’я діабет
- міфи про мед
description: Стаття розкриває склад меду, його протимікробні та антиоксидантні властивості, різницю між світлим та темним медом, можливі ризики та міфи, включаючи гідроксіметилфурфурол і ботулізм.
---

# Все буде медово: світлі та темні сторони меду

**З чого [складається](https://www.ncbi.nlm.nih.gov/pmc/articles/PMC5424551/) мед?**

Якщо з меду випарувати всю вологу, то 95-97% сухого залишку складатимуть вуглеводи. Вони представлені головним чином простими цукрами -- фруктозою і глюкозою. Їх співвідношення коливається від 0,4 до 1,6 і залежить від виду меду. Окрім них, хоч і значно в меншій кількості, присутні різноманітні дисахари, трисахари та олігоцукри.

Білкова складова меду представлена в основному ферментами та деякими амінокислотами, найбільше з яких -- проліну.

Всупереч поширеній думці, у меді дуже небагато вітамінів і він не може розглядатися як цінне джерело саме вітамінів. Серед вітамінів, присутніх у меді, найбільше вітаміну С.

У меді присутнє широке різноманіття мінералів. Найбільше -- калію. Однак чимало і важких металів, якщо пасіка знаходиться в не надто екологічно сприятливому регіоні.

Також у меді є чимало різноманітних компонентів з нудними назвами але потужними властивостями: флавоноїди, поліфеноли, алкалоїди, органічні кислоти, тощо.

Саме вони переважно зумовлюють оті всі "протимікробні, антиоксидантні, протизапальні, антипроліферативні і антиметастатичні" властивості меду.

До речі, антиоксидантні властивості меду обумовлені головним чином поліфенолами. У темнішому меді їх більше, відповідно темніший мед матиме вираженіші антиоксидантні властивості.

**Про світлі сторони меду**

[Протимікробні властивості меду](https://www.ncbi.nlm.nih.gov/pmc/articles/PMC5406168/https://www.ncbi.nlm.nih.gov/pmc/articles/PMC5424551/) головним чином зумовлені ферментативною складовою, а саме присутністю глюкозооксидази. Іншими протимікробними факторами є різноманітні фітокомпоненти, які у широкому різноманітті представлені у меді.

Однак головна причина в тому, що ваша банка з медом не заростає пліснявою чи якоюсь слизовою плівкою зовсім не у ферментах чи фітокомпонентах, а у високому осмотичному тиску, низькому значенні рН та низькому вмісті білку. Тому мікроорганізми хоч і потрапляють у мед, однак розмножуватися там їм не так легко.

Спектр протимікробної активності меду дуже [залежить](https://www.ncbi.nlm.nih.gov/pmc/articles/PMC5406168/) від регіону, рослин, з яких зібраний мед, сезону та умов зберігання.

Є чимало досліджень, які свідчать про [ранозагоюючі властивості меду](https://www.ncbi.nlm.nih.gov/pubmed/18955301), також є підстави розглядати цей продукт як субстанцію із [протипухлинними та імуномодулюючими властивостями](https://www.ncbi.nlm.nih.gov/pmc/articles/PMC5424551/).

Попри те, що у меді багато цукрів, велику їх частку меду складає фруктоза, і дослідження справді вказують на [корисність цього продукту для пацієнтів з діабетом](https://www.ncbi.nlm.nih.gov/pmc/articles/PMC5817209/).

Деякі дослідження показують [зниження рівня гормонів стресу](https://www.ncbi.nlm.nih.gov/pubmed/31519480) у жінок при споживанні меду. Справедливо додати, що при цьому піддослідні вживали меду таки чималенько -- по 60 г щодня протягом двох тижнів.

У одному з педіатричних досліджень [для лікування запальних проявів у ротовій порожнині](https://www.ncbi.nlm.nih.gov/pubmed/30745073) мед показав кращі результати, ніж хлоргексидин. (Ми не можемо утриматися від свого коментаря і додамо, що це, однозначно, гуманніше по відношенню до маленьких пацієнтів)

Також мед є справді ефективним засобом при [застудах](https://www.ncbi.nlm.nih.gov/pubmed/31478634) та [болю у горлі](https://www.ncbi.nlm.nih.gov/pubmed/25193590).

Споживання меду здійснює [антиоксидантний ефект](https://www.ncbi.nlm.nih.gov/pubmed/28708420) на показники крові.

У одному з досліджень було показано, що споживання меду у кількості 1,2 мг на кг маси щодня у другій половині менструального циклу демонструвало не гірші знеболюючі властивості, ніж прийом препаратів мефенамінової кислоти при [дисменореї](https://www.ncbi.nlm.nih.gov/pubmed/28623433).

**Про темні сторони меду**

* Не можна забувати, що мед -- то, насамперед, **прості вуглеводи і джерело доданих цукрів** . Тому надмірне його споживання буде виливатися у надмірну масу та сприяти глікаційним процесам у нашому організмі, у тому числі, й процесам старіння; Нагадаємо, що [рекомендовані кількості споживання доданих цукрів у раціоні](https://www.who.int/mediacentre/news/releases/2015/sugar-guideline/en/) -- не більше 50 г на добу, а ліпше 25 г;
* За деякими дослідженнями -- до 10% протестованих зразків меду містять **спори клостридій ботулізму** . Вони не шкодять дорослим, але можуть спричинити ботулізм у немовлят. Саме тому [рішуче не рекомендовано давати мед дітям до року](https://www.ncbi.nlm.nih.gov/pubmed/24214851).
* Як вже було згадано, якщо пасіка ближче ніж кілометри чотири (а саме на таку відстань переважно літають бджоли) від автостради чи якогось забруднюючого довкілля виробництва, то в такому меді буде **підвищений вміст важких металів** і користь від такого продукту буде вельми сумнівна.
* У рідкісних випадках мед **може бути токсичним**. Стається це тоді, коли якісь отруйні рослини у великій кількості квітнуть неподалік вуликів. У таких випадках бджоли можуть назбирати нектару та пилку і можна отримати мед із токсичними чи наркотичними властивостями. Така біологічно-хімічна зброя була чимало разів застосовано в історично-політичних ігрищах минулих тисячоліть. Наприклад, при вторгенні римських військ до Туреччини їх противники навмисне залишили у таборі мед, зібраний із квіток дерева рододендрону. Після споживання знахідки римляни програли бій, бо потруїлися і не могли навіть тримати зброю в руках.

**Міфи і пабмед про гідроксіметилфурфурол**

Навколо цього компоненту чимало часу точаться дискусії. Існує, наприклад, думка, що не можна додавати в гарячий чай мед, бо він набуває канцерогенних властивостей. Насправді не набуває, але антибактеріальні властивості при цьому знижуються, бо руйнуються ферменти. Що ж стосується гідросіметилфурфуролу, то він і справді зарекомендував себе як не надто корисна сполука із генотоксичними властивостями. [Однак є кілька "але"](https://www.ncbi.nlm.nih.gov/pmc/articles/PMC5884753/). Перше з них -- вимірювання вмісту гідроксиметилфурфуролу у меді пов'язане не стільки із його потенційною шкодою при споживанні, а як використання інформації про його вміст, як маркеру дотримання правил зберігання меду та його якості. Адже у молодому меді практично немає гідроксіметилфурфуролу, тоді як з часом та при зберіганні за відвищеної вологості, температурі і дії світла (а також у металевій тарі) його вміст зростає. Згідно вимог ЄС, допускається вміст гідроксіметилфурфуролу 40 мг на кг меду і 80 -- для тропічного меду.

Друге "але" -- ми споживаємо гідроксиметилфурфурол із іншою їжею і в значно вищих кількостях. Його чимало у пластівцях, випічці та сухофруктах. Частка яку ми споживаємо із медом -- нікчемно мала. Тому в плані кількості спожитого гідрометилфурфуролу -- від старого меду чи медовика вам стане нітрохи не гірше, ніж від випічки в принципі.

Тому, як то кажуть, все добре, що в міру. І так, вибір меду -- справа відповідальна!

![](../images/honey800.jpeg)

Photo by [Mae Mu](https://unsplash.com/@picoftasty?utm_source=unsplash&utm_medium=referral&utm_content=creditCopyText) on [Unsplash](https://unsplash.com/s/photos/honey?utm_source=unsplash&utm_medium=referral&utm_content=creditCopyText)

