---
introtext: <p> <br> <span>Ми не обіцяємо чарівний еліксир від старості, але на пальцях розкриємо один із ключових механізмів старіння, на який ми маємо вплив, </span><span>та, традиційно – кілька прийомів, як цей механізм сповільнити. </span> </p> <p> <br> <span>Отож поїхали. </span> </p>
created: '2019-01-03'
title: Як не постаріти від  від цукерочок, смаженого м’яса та сигарет
alias: yak-ne-postarity-vid-vid-tsukerochok-syharet-ta-smazhenoho-miasa
date: 03 January 2019
images: []
---

# Як не постаріти від  від цукерочок, смаженого м’яса та сигарет

Старіння -- комплексний процес. І є чимало наукових підходів та методів для його оцінки. Один із них -- визначення кількості так званих кінцевих продуктів глікації (Advanced Glycation End products), або ж AGEs.

**Що за напасть така -- ці AGEs?**   
По-простому -- це біомолекули нашого тіла, до яких приліпився цукор. Цукри можуть осідати на ліпідах, ДНК, але найчастіше говорять саме про білкові молекули, адже основний функціонал нашого організму складається з білків. От уявімо собі, що Ви -- білок, якому на спину завдали мішок картоплі та змусили всю свою звичну діяльність протягом дня здійснювати, не спускаючи тих десять кілограм. Буде трохи важко. Так і нашим білОчкам із тим цукром не вдається робити свою звичну роботу -- їм важко підтримувати свою просторову структуру, вступати у взаємодію із іншими молекулами. Нашому організму їх важче переробляти -- для цього потрібні спеціальні ферменти, яких у нас обмежений ресурс.

**Звідки беруться загарбники?**   
Продукти глікації утворюються за різних обставин, але їх левова частка -- із нашої їжі. Найпростіший приклад -- надмірне споживання цукру. Коли його надто багато і він не встигає засвоюватися, то чіпляється до простих добропорядних біологічних молекул, та у майже буквальному сенсі - сідає їм на шию. І їм уже з тими "мішками картоплі" зовсім не до того, щоб допропорядно працювати на благо організму. Це -- найпростіший спосіб утворення продуктів глікації. До слова, фруктоза у цьому випадку теж далеко не свята, більше того, її реакційність навіть вища, за глюкозу. Але це зовсім не привід, щоб відмовлятися від фруктів, але привід, для того, щоб не з'їдати їх кілограм за раз. А ще -- привід не покладатися на "нешкідливість" солодощів на основі фруктози.   
AGEs також утворюються і при споживанні вже готових продуктів глікації - із їжею та не тільки. При потраплянні їх у наш організм починається міні-зомбі-апокаліпсис -- новоприбулі AGEs нападають на місцевих жителів та перетворюють їх у собі подібних.   
Продуктів глікації чимало у м'ясних продуктах. Спосіб приготування істотно впливає на цю кількість -- наприклад, у смаженій курятині їх в 4 рази більше, ніж у вареній. Цікаво, що використання кислих маринадів (із лимонним соком чи оцтом) під час приготування м'яса дозволяє зменшити кінцевий вміст продуктів глікації майже наполовину. Детально про кількість AGEs у різних продуктах можна знайти у **[цій науковій публікації](https://www.ncbi.nlm.nih.gov/pmc/articles/PMC3704564/)**, де дослідники порівняли вміст цих компонентів у 549 продуктах.   
Окрім того, AGEs у великій кількості [утворюються у легенях](https://www.ncbi.nlm.nih.gov/pmc/articles/PMC6180645/), коли ми вдихаємо тютюновий дим.

**І як ті AGEs впливають на наше старіння?**

Серйозні дослідження продуктів глікації почалися із вивченням патогенезу цукрового діабету. Глікація наших молекул-клітин-тканин -- то ключ до всіх лих цукрового діабету -- ураження нирок, очей, порушення периферичного кровообігу та неврологічних порушень.   
А ще до того, як розвинеться та біда, надмірна глікація впливає на інші органи та системи, які асоціюються у нас із віковими порушеннями.

**Шкіра** . Колаген виконую опорну функцію, еластин -- відповідно -- надає їй еластичності. Глікаційні зшивки, які утворюються внаслідок приєднання до них цукру, [призводять](https://www.ncbi.nlm.nih.gov/pubmed/27224842) до того, що молеки не можуть утримувати свою форму, також їм значно важче брати участь в обмінних процесах. Це призводить до того, що шкіра тоншає і починає більше обвисати. Більше того, глікація ще й задіяна у процес утворення всяких пігментацій. А як же ж всякі кремчики? А переважно ніяк. Бо шкіра, перш за все, здійснює бар'єрну функцію і вона старається будь-якою ціною не пропускати також і ті всі супер-корисні інноваційні речовини, які мали б її рятувати.

**М'язи.** Вже після 40 років наша м'язова маса зменшується приблизно на 5% щодесятиліття. Це також великою мірою пов'язано із тими ж [цукровими зшивками, що блокують обмінні процеси у м'язових волокнах](https://www.ncbi.nlm.nih.gov/pmc/articles/PMC6180645/).

**Суглоби** . При слові "остеоартрит" нам уявляється хтось на схилі літ і в кого не гнуться від болю коліна. Так, справді, це одна з найчастіших хвороб на старості -- у більшості людей за 60 є принаймні один суглоб із тією бідою. Один із ключових факторів остеоартриту -- утворення [поперечних цукрових зшивок у волокнах суглобних тканин](https://www.ncbi.nlm.nih.gov/pmc/articles/PMC6180645/). Тому налягаючи на цукор та продукти, що містять у великій кількості AGEs, можна отримати проблеми із суглобами в значно молодшому віці.

**Кістки** . Останніми роками явище глікації розглядають як одне із [ключових факторів розвитку остеопорозу](https://www.ncbi.nlm.nih.gov/pubmed/27240574/).

Гарна новина -- наш організм, звісно, має, деякі механізми для переробки продуктів глікації. Просто їх потужності трохи не встигають за нашими апетитами. Результати наукових експериментів дають підстави сподіватися, що через [10-32 тижні](https://www.ncbi.nlm.nih.gov/pmc/articles/PMC6180645/) після того, як взятись за голову, можна очікувати на початок якихось кількісних змін в наших органах та тканинах (*примітка: у науковій публікації мова йшла про кількісні зміни AGEs в тканинах при препаратній антиглікаційній терапії*.)

**Що з цим усім робити?**   
Ми не будемо вдаватися до крайнощів та закликати почати життя спочатку - без шоколаду, тістечок, шашликів і пармезану та до скону їсти проростки пшениці, ягоди годжі та кашу з кіноа...   
Ми вважаємо, що життя має бути в радість, а наша їжа -- одне із її джерел!   
Тому просто пропонуємо розвивати відчуття помірності та формувати маленькі здорові звички.

**Наприклад:**

* не відмовлятися від тістечок, але обрати найкраще і найсмачніше та з'їсти лише одне;
* не споживати багато солодкого за раз -- якщо вже так сильно хочеться, розтягнути задоволення у часі;
* слідкувати за добовою нормою цукру в раціоні, відслідковувати доданий цукор, який нас підстерігає у солодощах, випічці, молочних продуктах, соусах, напоях, тощо;
* уникати солодощів на основі доданої фруктози;
* розширити свій кулінарний арсенал ненудними рецептами, що передбачають меншу інтенсивність термічної обробки -- це приготування на пару, варіння, тушкування. При приготуванні м'яса можна використовувати маринади із додаванням соку лимону чи невеликої кількості оцту;
* відмовитися від смаженого-копченого-печеного на грилі у щоденному раціоні, нехай ці страви з'являються на вашому столі лише час від часу;
* між смаженим яйцем і вареним -- обираємо варене;
* зменшувати кількість цукру в домашній випічці - практика показує, що, принаймні, мінус 1/3 того, що зазначено в пересічному рецепті, на смак особливо не вплине;
* кинути палити, та уникати пасивного паління.

![Photo by Franz Roos on Unsplash](images/images/glication.jpg "Photo by Franz Roos on Unsplash")

Photo by [Franz Roos](https://unsplash.com/photos/WtP1SWkh4dY?utm_source=unsplash&utm_medium=referral&utm_content=creditCopyText) on [Unsplash](https://unsplash.com/search/photos/woman-looks-back?utm_source=unsplash&utm_medium=referral&utm_content=creditCopyText)

Міцного здоров'я та красивого личка!
