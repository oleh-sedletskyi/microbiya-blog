---
introtext: <p><span> Зима та опалювальний сезон у буквальному та переносному сенсі - в розпалі. Ми проводимо чимало часу в закритому приміщенні та часто - майже не відкриваємо вікна. </span></p> <p><span> Факт працюючого опалення - не може не радувати, навіть не зважаючи на його вартість. Однак, із пересушеним повітрям та недостатньою провітрюваністю пов'язано ряд дискомфортних явищ.</span></p>
created: '2019-01-31'
title: Не варто сохнути
alias: yak-ne-zasokhnuty-vzymku
date: 31 January 2019
images:
- '![](../images/dry-air_300.jpg)'
keywords:
- вологість повітря
- здоров’я офісу
- гігрометр
- зволожувач повітря
- коли сухість повітря
- симптоми сухості очей носа
- пил та мікроби в повітрі
- поради зволоження приміщення
- розпізнавання та лікування сухості
- догляд за повітрям вдома
description: Стаття про вплив сухого повітря на здоров'я, оптимальну вологість 40–60%, та практичні поради з використання зволожувачів, очищення повітря і догляду за очима і шкірою.
---

# Не варто сохнути

Згідно з одним із [опитувань](https://www.ncbi.nlm.nih.gov/pubmed/25727348?dopt=Abstract), симптоми, пов'язані з відчуттям сухості повітря є одними з головних причин дискомфорту офісних працівників.

**Яка оптимальна вологість повітря?**

[Бажаною](https://www.sciencedirect.com/science/article/pii/S1438463917306946) відносною вологістю в приміщенні є 40-60%. При вищих значеннях вже потроху зростає ризик розвитку грибків, а при нижчій вологості якраз і можуть виникати ті дискомфортні явища.

**Коли вологість занизька...**

Із нас випаровується більше води. Шкіра стає сухіша, можуть з'являтися подразнення. Особливо страждають слизові оболонки -- дихальні шляхи та очі. Може з'являтися відчуття дискомфорту в носі, його закладеність, очі швидше втомлються і можуть боліти. Якщо при цьому ще й весь день сидіти перед монітором та мало моргати (а ми таки рідко моргаємо, коли дивимося в монітор), то під вечір наші очі -- вже більше схожі не на "бездонні озера", а на дещо інший вид водойм, даруйте за брутальне порівняння.

Недостатня вологість може також бути причиною порушення сну. Особливо вразливі до неї маленькі діти, в яких пересушене повітря може викликати симптоми, схожі на простудні -- шморгання носом, чхання та навіть кашель.

Окрім того, при зниженій вологості часточки бруду та пилу довше зависають у повітрі. Існують [дані](https://www.sciencedirect.com/science/article/pii/S0160412018320725?via%3Dihub#bb0465), що це може сприяти довшій персистенції вірусів та бактерій у повітрі.

**Як з цим бути?**

- Для початку<ins>-- таки розжитися на гігрометр;</ins>

Бо, як [зазначають](https://www.sciencedirect.com/science/article/pii/S0160412018320725?via%3Dihub#f0005) дослідники, у нас немає рецепторів, щоб оцінити саме вологість.

А, справедливо зазначити, що відчуття сухості та подразнення може бути спричинено також іншими [факторами](https://onlinelibrary.wiley.com/doi/abs/10.1034/j.1600-0668.2003.00202.x), в тому числі, пиловим та хімічним забрудненням повітря, зниженою концентрацією кисню, та навіть, побічною дією ліків.

- С<ins>коригувати вологість, якщо вона таки занизька;</ins>

Це можна зробити у різний спосіб. Виробники радо нам пропонують багатий вибір **зволожувачів** повітря -- із різними принципами дії та за різними цінами. Ми не будемо наводити їх огляд, зазначимо, що **дуже важливо, щоб цей прилад було легко очищувати** . Адже можливий бруд та мікроби будуть шурувати нам у легені. Також слід уважно читати рекомендації виробника та **наливати у зволожувач лише чисту, бажано, дистильовану воду.** Жорстка вода може викликати подразнення органів дихання та з часом створювати на поверхнях білий наліт. **Не варто використовувати ніякі ароматичні чи дезінфікуючі речовини** -- це додатковий ризик алергізації, та, як ми вже [згадували](4.html), може нести значно [серйозніші](https://www.ncbi.nlm.nih.gov/pmc/articles/PMC5102846/) наслідки.

**Неналежна експлуатація зволожувачів повітря, їх несвоєчасне очищення лише погіршує ситуацію** , що [підтверджують](http://cel.webofknowledge.com/InboundService.do?customersID=atyponcel&smartRedirect=yes&mode=FullRecord&IsProductCode=Yes&product=CEL&Init=Yes&Func=Frame&action=retrieve&SrcApp=literatum&SrcAuth=atyponcel&SID=F5V4qoVSxFR9HDmUwTL&UT=WOS%3A000375498300005)роботи дослідників.

Окрім симпатичного, із сучасним дизайном зволожувача повітря, ситуацію можна виправити і в не надто симпатичний спосіб -- наприклад, **розвісити досихати в кімнаті білизну**(обережно з різкими запахами пральних засобів).

Ще один з виходів - **кімнатні рослини**. Головне -- не забувати їх поливати та не зробити їх ще однією жертвою недостатньої кількості вологи.

Також при можливості, варто в**имикати принтери, сканери та іншу техніку, яка може грітися** -- у той час, коли нею не користуєтесь;

<ins>- Користуватися зволожуючими засобами для догляду шкіри та носа;</ins>

- Пити достатньо води;

Скільки саме - гарно написано ось [тут](https://www.facebook.com/search/top/?q=%D1%81%D0%BA%D1%96%D0%BB%D1%8C%D0%BA%D0%B8%20%D0%BF%D0%B8%D1%82%D0%B8%20%D0%B2%D0%BE%D0%B4%D0%B8&epa=SEARCH_BOX). А ми просто нагадуємо, що це один із ключових пунктів, який нам не дасть "засохнути".

- Старатися частіше моргати очима та робити часті короткі перерви;

Як [кажуть](https://onlinelibrary.wiley.com/doi/full/10.1111/ina.12322) нам дослідники, достатньо просто періодично **відриватися від монітору на 30-60 с** та поморгати очима. (ні, це не привід викурити цигарку).

Також існують **спеціальні програмки**, які можна встановити на свій комп'ютер, та які будуть раз на 15-20 хв нагадувати про необхідність поморгати чи зробити якусь коротку вправу для очей.

<ins>- Частіше здійснювати вологе прибирання;</ins>

Це додаткова волога та позбавлення від пилу, який подразнює очі та дихальні шляхи. Стосується не лише підлоги, а й всіх інших можливих поверхонь.

Якщо вологість в нормальних межах, а неприємні симптоми та дискомфорт тривають, обов'язково зверніться до лікаря.

Нехай Ваша домівка буде затишною, а робоче місце надихаючим!

:)

![](../images/dry-air_300.jpg)

photo from pexels.com
