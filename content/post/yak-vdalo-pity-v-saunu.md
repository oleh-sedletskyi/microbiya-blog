---
introtext: Один із способів традиційного зимового дозвілля безумовно є похід в сауну. Зігрітися, розслабитися чи поспілкуватися – цілі можуть бути різні. Однак позитивний вплив на судини, гладенька посвіжіла шкіра і гарний сон вам буде гарантовано. Якщо не робити дурниць.
created: '2019-12-27'
title: Як вдало піти в сауну?
alias: yak-vdalo-pity-v-saunu
date: 27 December 2019
images:
- '![](../images/sauna1000.jpg)'
keywords:
- сауна користь для серця
- релакс і стрес зниження
- пітніє вплив на тиск
- протипоказання сауни
- алкоголь і сауна ризики
- безпека відвідування сауни
- соте першої ночі сон після сауни
- гіпертензія та сауна
- охолодження після сауни
- вагітність і сауна
description: Стаття розглядає, як відвідування сауни може знижувати серцево-судинні ризики та покращувати сон, а також обговорює протипоказання, ризики та правила безпеки під час сауни.
---

# Як вдало піти в сауну?

Дослідники [кажуть](https://www.sciencedirect.com/science/article/abs/pii/S0033062019300763?via%3Dihub) про те, що вона таки знижує серцево-судинні ризики. Трохи парадоксально, але це той випадок, коли ти наче лежиш і нічого не робиш, але в цей час серцевий ритм зростає до 120-150 ударів на хвилину, що відповідає режиму помірної фізичної активності. Підвищене потовиділення сприяє зниженню тиску. Підвищення температури сприяє розширенню периферичних судин і покращує обмінні процеси у шкірі.

Однак, згідно [опитувань](https://www.sciencedirect.com/science/article/abs/pii/S0965229919300998?via%3Dihub), люди ходять в сауну переважно не для того, аби "поправити сєрдєшко", а -- за релаксом і для зниження відчуття стресу.

Респонденти також відмічали покращення сну в першу-другу ніч після відвідування сауни.

Один із дослідників цього питання [зазначає](https://www.webmd.com/heart/news/20180116/sauna-may-be-as-good-as-exercise-for-the-heart#1), що чималу роль тут відіграє і вимушена свобода від девайсів -- люди нарешті відриваються від своїх смартфонів та поринають у своєрідний медитативний стан.

**Коли ліпше не треба?**

Пацієнтам із нестабільною стенокардією, нещодавно перенесеним інфарктом міокарда, аортальним стенозом, неконтрольованою гіпертензією чи серцевою недостатністю рекомендується уникати сауни через підвищений ризик інсультів або раптової зупинки серця.

Те ж саме стосується і обливання холодною водою чи занурення у холодний басейн після перебування у сауні: у пацієнтів із нестабільними кардіоваскулярними станами такі заходи можуть спричинити аритмію та інші небезпечні наслідки. Якщо є сумніви, не варто пірнати з головою -- при такому варіанті занурення ймовірність фатальних наслідків [зростає](https://www.ncbi.nlm.nih.gov/pubmed/31102597).

Однак головним фактором фатальних завершень відвідування сауни є [вживання алкогольних напоїв](https://www.ncbi.nlm.nih.gov/pubmed/29926439). Тому якщо при слові сауна у вас виникає стійка асоціація із радянськими фільмами, обережно, ви в групі ризику.

Також відомо, що підвищення температури при перебуванні в сауні може [знижувати](https://www.ncbi.nlm.nih.gov/pubmed/23411620) кількість сперматозоїдів та їх рухливість. Та [не варто](https://www.health.harvard.edu/staying-healthy/saunas-and-your-health) на таке покладатися і нехтувати контрацепцією. Однак якщо в планах поповнення в родині, можливо слід [врахувати](https://www.ncbi.nlm.nih.gov/pubmed/29731401) цей фактор.

Не варто відвідувати сауну і під час [вагітності](https://www.nhs.uk/common-health-questions/pregnancy/is-it-safe-to-use-a-sauna-or-jacuzzi-if-i-am-pregnant/), особливо у перші 12 тижнів.

Якщо у вас немає вище перерахованих факторів і серцево-судинних негараздів, ви [можете](https://www.health.harvard.edu/staying-healthy/saunas-and-your-health) без проблем не зупиняючись вийти хоча б на 3-й поверх, ймовірно, що сама по собі сауна шкоди вам не зробить.

**Як піти в сауну і звідти повернутися?**

* Уникайте алкоголю і поганих компаній, які його можуть принести, та самі таким чином стати джерелом не спілкування і релаксу, а необхідності надавати першу допомогу;
* Не сидіть в сауні більше [15-20 хв](https://www.health.harvard.edu/staying-healthy/saunas-and-your-health) за раз, і орієнтуйтеся на свої відчуття;
* По можливості займайте горизонтальне положення, адже вертикальний градієнт зміни температури в сауні доволі відчутний, а гріти варто більше не голову, а все тіло;
* Охолоджуйтеся після заходу повільно, не стрибайте головою вниз в басейн -- то підвищення ризиків і для судин, і для самої голови у випадку травматизації;
* Пийте достатню кількість води, це сприятиме кращому потовиділенню, захистить від дегідратації і можливих неприємних відчуттів -- запаморочення, нудоти, тощо;
* Використовуйте головний убір чи рушник -- це захистить голову від перегрівання;
* Користуйтеся тапочками, рушники та простирадлами, аби уникнути зайвих інфекційних ризиків, оберіть душ замість басейну, якщо його чистота викликає сумніви.

![](../images/sauna1000.jpg)

Photo by [Karen Stahlros](https://unsplash.com/@karensphotoart?utm_source=unsplash&utm_medium=referral&utm_content=creditCopyText) on [Unsplash](https://unsplash.com/s/photos/sauna?utm_source=unsplash&utm_medium=referral&utm_content=creditCopyText)
