---
introtext: <p> </p> <p><span>Щодня ми <a href="https://medlineplus.gov/lungdiseases.html">здійснюємо</a> 25 тисяч вдихів. Повітря потрапляє в наші легені, кисень із нього проникає в кров та далі до всіх клітин нашого тіла. Однак не лише кисень. </span><span>За <a href="https://www.who.int/news-room/fact-sheets/detail/ambient-(outdoor)-air-quality-and-health">даними</a> ВООЗ, більш як 90% населення планети проживає в місцях із якістю повітря, що не відповідає нормам.</span></p>
created: '2019-11-28'
title: 'Забруднення повітря: наслідки та перспективи'
alias: zabrudnennia-povitria-naslidky-ta-perspektyvy
date: 28 November 2019
images:
- '![](../images/pm2.5_scale_graphic-color_2.jpg)'
- '![](../images/air1000.jpg)'
keywords:
- PM2.5
- PM10
- забруднення повітря
- здоров’я людини
- риск забруднення
- шкідливі речовини повітря
- раку легень
- серцево-судинні хвороби
- тютюнопаління
- очисники повітря
description: Огляд впливу PM2.5 та PM10 на здоров’ї людини та основні джерела забруднення повітря, з акцентом на наслідки для дихальної та серцево-судинної систем, а також поради щодо покращення якості повітря.
---

# Забруднення повітря: наслідки та перспективи

Головними забруднючими компонентами в повітрі є пил, оксиди сірки, азоту та озон. Окрім них також оксиди вуглецю і важкі метали.

Ключова увага в контексті впливу на здоров'я людини приділяють так званим "піемам" (PM 2.5 та PM 10).

**Хто такі PM2.5 та PM 10?**

PM (particular matter) 2.5 та 10 -- простіше кажучи, часточки розміром до 2.5 мікрон чи від 2.5 до 10 мікрон відповідно. Щоб легше уявити, для порівняння товщина людської волосини -- близько 70 мікрон.

![](../images/pm2.5_scale_graphic-color_2.jpg)

Фото: <http://bit.do/fiueT>

Ці часточки можуть мати [різну природу](https://www.who.int/news-room/fact-sheets/detail/ambient-(outdoor)-air-quality-and-health) та складатися із різних компонентів -- різноманітних солей, в тому числі і важких металів, сажі, пилу, рідини. Розміри, що власне внесені в їх назви, впливають на аеродинамічні властивості та спосіб взаємодії із нашим організмом.

Часточки із діаметром 10 вже доволі малі, щоб потрапляти із потоком повітря глибоко в легені, а часточки 2.5 можуть проникати із альвеол у кровоносне русло.

**І звідки вони беруться?**

PM 10 можуть утворюватися внаслідок багатьох природніх процесів і часто мають мінеральну природу. Їх [джерелом](https://www.epa.gov/pm-pollution/particulate-matter-pm-basics) можуть бути, наприклад, *будівельні майданчики, незаасфальтовані дороги та відкриті грунти*.

Утворення дрібніших частинок [асоційовано](https://link.springer.com/article/10.1007%2Fs11356-018-3344-9) із процесами *згорання або ж хімічного перетворення інших забрюднювачів* -- діоксиду сірки, оксиду азоту. Тому у зростання їх кількості здійснюють внесок переважно *промислові викиди, транспорт та будь-який дим*.

Про дим: внесок **тютюнового диму** в забруднення повітря на вулицях іноді [може перевищувати](https://erj.ersjournals.com/content/48/3/918?ctkey=shareline) внесок від автомобільного транспорту.

Це особливо відчутно на вулицях із високими будинками, де формується своєрідний "каньон" і повітрообмін сповільнений. Дослідники проводили вимірювання часток PM у пішохідних зонах та зонах інтенсивного транспортного руху і виявили гірший стан повітря у вечірній час у пішоходній зоні саме внаслідок тютюнопаління. Сьогодні тютюнопаління заборонене на вулицях Японії, у парках багатьох міст США.

Паління **кальянів** нічим [не ліпше](https://www.sciencedirect.com/science/article/pii/S0048969715312481?via%3Dihub), індекс якості повітря у приміщеннях, де палять кальяни, більше 300 одиниць, що [відповідає](https://www.airnow.gov/index.cfm?action=aqibasics.aqi#good) найвищому ступіню небезпечності згідно класифікації рівнів забрудненості повітря.

Забруднене повітря із кальянних барів потрапляє назовні, що **здійснює вплив на громадське здоров'я** -- такі висновки зробили британські дослідники (так, вони справді британські і досліджували повітря у закладах Бірмінгему). І шкода, що вони не бачили вулиці Києва влітку, де відвідувачі кафе на відкритих терасах часто палять кальяни просто в обличчя перехожим. До слова, у цих дослідженнях лише *четверта частина персоналу кафе із кальянним меню підозрювала про можливу шкоду для свого здоров'я* -- просто від перебування на своєму робочому місці.

І про повітря у приміщенні. Не варто надміру захоплюватися палінням [свічок](https://www.health.ny.gov/environmental/indoors/air/pmq_a.htm) та ароматичних паличок. Також не забувайте про витяжку при користуванні [газовою](https://ehp.niehs.nih.gov/doi/10.1289/ehp.122-a27) плитою.

**Чому це важливо?**

Здавалося б, в світі є стільки небезпек, чому ж якась дрібнота по кілька мікрометрів має викликати якісь серйозні переживання?

Однак численні дослідження стверджують, що переживати таки є, за що і справа не лише у тому, що чутливим групам людей дере в горлі. При дії цих часток може відбуватися **порушення бар'єрної функції** [епітелію носа](https://www.ncbi.nlm.nih.gov/pubmed/31743964). Це відображає підвищення частоти ринітів та риносинуситів у більш забруднених зонах.

PM2.5 можуть **накопичуватися в тканинах легень, викликають місцеві ураження, запальні процеси та проникають у кров** . Як наслідок -- [підвищення сприйнятливості](https://link.springer.com/article/10.1007%2Fs11356-018-3344-9) до **інфекційних респіраторних захворювань, астми, хронічного обструктивного захворювання легень, фіброзних утворень**.

Вже існують переконливі дані про вплив забруднення повітря та власне PM на виникнення **раку легень** , а також зв'язок їх впливу із виникненням **раку сечового міхура**.

Тому віднедавна забруднення повітря та частки PM прокласифіковано як [канцерогенні](http://www.euro.who.int/en/health-topics/environment-and-health/air-quality/news/news/2013/10/outdoor-air-pollution-a-leading-environmental-cause-of-cancer-deaths).

Дослідження свідчать, що PM2.5 підвищують захворюваність на [серцево-судинні хвороби](https://www.ncbi.nlm.nih.gov/pmc/articles/PMC4515716/) та смертність від них як при короткотривалому так і довготривалому впливі цих часток.

Короткострокові епізоди погіршення якості повітря не залишаються непоміченими медиками -- кількість викликів, пов'язаних із респіраторними ускладненнями та серцевими нападами істотно [зростає](https://www.ncbi.nlm.nih.gov/pubmed/31745179). Зростає частота **виникнення ішемічної хвороби серця у людей середнього віку**.

PM2.5 провокують запалення на місцевому та загальному рівні, є факторами оксидативного стресу та порушення згортання крові, ураження ендотелію судин.

Гострий вплив PM2.5 підвищує **ризики аритмії** та відповідно, її наслідків. Такий вплив більше [проявляється](https://www.ncbi.nlm.nih.gov/pubmed/23981548/) у людей із гіпертензією.

Дія цих забруднюючих часток **впливає на внутрішньоутробний розвиток** . Підвищені концентрації PM2.5 в [останньому триместрі вагітності](https://onlinelibrary.wiley.com/doi/pdf/10.1002/ppul.24575) може підвищувати **схильність дітей до респіраторних хвороб** протягом першого року життя. Також є [дані](https://www.ncbi.nlm.nih.gov/pubmed/31739791) про вплив цих часток на розвиток вродженого **гіпотиреозу**.

Сьогодні [говориться](https://www.facebook.com/search/top/?q=забруднення%20повітря&epa=SEARCH_BOX) і про відтермінований вплив забрудненного повітря на здоров'я людей, наприклад [показано](https://neurosciencenews.com/exposure-to-pm-2-5-pollution-linked-to-brain-atrophy-and-memory-decline/amp/?fbclid=IwAR2l0Qbue6pRcPVLningwe-KgLxd0ce6lMhvnAljxu0thDMARJqFH1hDRAQ), що РМ2.5 викликають зміни у мозку, які **ведуть до погіршення пам'яті**.

**Що робити, куди бігти?**

* Слідкувати за показниками забруднення повітря. І не бігти на пробіжку у випадку їх підвищення. [Уникати](https://www.cdc.gov/air/particulate_matter.html) надмірного перебування надворі, особливо, у випадку наявних серцево-судинних хвороб.
* Старатися планувати свої маршрути так, щоб по можливості оминати вулиці із інтенсивним рухом.
* Гарне вирішення для приміщень -- очищувачі повітря.
* Уникати інших кардіоваскулярних ризиків -- тютюнопаління та алкоголю.
* Уникати задимлених приміщень, у тому числі від тютюну та кальянів.
* Вибір на користь громадського транспорту замість приватного, а обираючи приватний транспорт -- орієнтуватися на стандарти екологічної безпеки.

**Чого вимагати?**

Ситуація із погіршенням якості повітря, на жаль, не може бути вирішена без активної позиції громадськості та системного рішучого законодавчого впливу.

Тому [необхідними](https://www.who.int/news-room/fact-sheets/detail/ambient-(outdoor)-air-quality-and-health) є наступні кроки:

* належний контроль якості повітря на сучасному рівні;
* контроль промислових та транспортних викидів;
* сприяння розвитку інфраструктури для велосипедного транспорту та електространспорту;
* обмеження тютюнопаління та паління кальянів на вулицях та в інших громадських місцях;
* контроль і заборона спалювання листя та інших відходів.

![](../images/air1000.jpg)

Photo by [Steve Halama](https://unsplash.com/@steve3p_0?utm_source=unsplash&utm_medium=referral&utm_content=creditCopyText) on [Unsplash](https://unsplash.com/s/photos/gas-mask?utm_source=unsplash&utm_medium=referral&utm_content=creditCopyText)
